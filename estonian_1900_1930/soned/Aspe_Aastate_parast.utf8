"Sätendav, hälliv veteväli, päikesepaistene kodumaa pind! Tervitust kohab su laenete heli, hõiskel tuksud sul vastu mu rind!" Nii heljus mul meelde, kui ma kauase, kauase äraolemise järele jälle oma vana armast kodumaa-merd nägin! Kolmkümmend pikka aastat on mu elulaevuke võõrsil purjetanud. Külalisena viibin kodukaldal, ja nüüd kuuleb kõrv nagu õnnejoovastuses tihti valusalt puudunud laenetelaulu, ja otsivad silmad igatsema põnevusega enne käidud radasid ja paikasid. Aga kuna päikesel hiilgav veteväli, ja vagune laenetekohin küll seesama on, mis ta kolmekümne, ja vast tuhandete aastate eest ju olnud, otsib silm asjata endiseid armsaid kohti. Kõik on nad muutunud ja teisenäoliseks saanud. Endise vaevalise metsasalgakese asemel, milles kidurate mändade vahel kõverad pajud ja murdunud kased asusivad, katavad uuesti-istutatud kuused, männad ja tähtsamad lehtpuud õitsevate põõsastega vaheldades laialist mereranda. Ja endise vana lihtsa supelusmaja asemel, mis, kui ta enam uuema aja nõudeid ei täitnud, õigel ajal tuleroaks langes, seisab uus tornidega kaunistatud nüüdse aja maitse järele ehitatud avar supelusasutus merekaldal. Ei näe enam endiseid rattile asutatud putkakest, millele hobusekondike ette rakendati ja merehimuline vette sõideti. Suplejate tarvituseks on majakesed merde ehitatud, mille juurde pikkade purrete kaudu pääseb, kuna endiste kärude seisupaigale ilus klaasseintega restoran on paigutatud, mille varjus ka tormi ja saju kordadel merekaldal võib viibida, ja laenetemängu vaadelda. Ei ole ka enam ainult vähesed oma linna jõukamad elanikud, kes isekeskis merekaldal puude varjus lõbutsevad. vaid võõras, kaugelt tulnud rahvahulk täidab teesid ja istub puhates rohkearvulistel pinkidel. võõras keel ja võõramad, teiselaadilisemad eluavaldused kui kolmekümne aasta eest näitavad igalpool, kuhu silm vaatab, linna kasvamist ja rahvusvahelisemaks muutumist. Ühtegi neist ei tea üles otsida, kellega ma armsail lapse- ja lootusrikkail noorusepäivil siin lihtsas rannas kuumadel suvepäevadel kosutust otsimas, kuuvalgetel õhtutel vete kullast läiget ja tormistel sügiseaegadel mässavat laenetemöllu vaatamas käisin. Elu tõugetel laia maailma veerenud on nad vist nagu minagi, sest elu on püsimata nagu meri. Ial ei või ta paigal seista, vaid saadab ühtelugu laene laene järel oma sülest eemale. Mere kaldal, puiestiku serval seisvas kenas suvemajakeses, nagu neid siia nüüd hulgani suvevõõraste jaoks ehitatud, leidsin korteri. Siin karastavas mereõhus ja alaliselt veerevate vete läheduses oma lõdvaksläinud tervist rakendades ja armsaid noorepõlve olusid meelestades, tahan ka sinu ammust soovi täita, mu kallis kaugel viibiv laps, ja salgamata ja varjamata oma elust üles tähendada, mida sa veel ei tea. Tihti ju leidsid sa hoolitseval pilgul maadeldes, ja targal meelel tõtt tabades, et see vist iseäraline eluraskus olnud, mis su emakesel võrdlemisi noortel eluaastatel juuksed pleegitanud ja silmad vaikseks teinud. Ja siis pärisid sa kirglisel hirmul, mis minule juhtunud! Kas ma ialgi noor ega rõõmus pole olnud! Siis pidin sulle vastuse võlgu jääma. Sest siis oleksin sulle ühtlasi su kadunud isast pidanud jutustama, kes iseäranis sügavalt mu saatuse pääle mõjus, ehk karm elu meid küll ialgi üheteise omaks saada ei lasknud. See aga pidi just ta enese soovi pääle ainult siis sündima, kui su elujärg nii kindel ja õnneline oli, et sa kibeduseta ja hukkamõistmiseta temast kuulda võisid. See aeg, mu kallis tütar, on nüüd vist käes. Nüüd seisad sa inimliku mõiste järel oma eluõnne täielisemal tipul. Sa oled noor ja terve. Sul on võimalik olnud õppida ja omandada, mis elus tarviline ja su meelest hää ja armas oli.Sa võisid oma südame sügavama soovi järel hää ja auusa mehe eluseltsiliseks valida, majanduslisi muresid ei ole. Nüüd ei ole sul vaja põlgtusega oma vaest isa mälestada, kes sind, kui sa alles väeti olid, abita ja armuta maha jättis, vaid sa saad ärdal meelel temale kõik sündinud ülekohut andeks anda, nii kui meie kõik igal ajal jumaliku andeksandmise pääle loodame. Hilja on. Muusik on vaikinud, tuled supelusasutuses ja restoranis kustutatud. Kõik võõrad ära oma kodukolletele läinud. Puiestik seisab pime ja vaik. Üksikult istun oma väikese palkoni pääl, ja vaatan pimedusesse. Merelaul peletab une. Ehk küll tuul nii soikus, et ta ainult aeg-ajalt vähekesi puude lehtedes sahistab, ei vaiki ometi vetehääl. Ühetooniline poolvalju mühin kostab merelt, ja tasa hällides nagu varjud libisevad väiksed valgete päädega laenekesed kaldale. Ikka üks suurem ees, ja kolm-neli väikest nagu komistades tagajärel. vaikselt nad tulevad ja häätahtlikult langevad nad tagasi. Ainult torm ju teeb nad vihaseks ja hävitavaks. Sarnast merelaulu kuulasin ma ju oma vanemate majas, ehk see küll nii mere läheduses ei seisnud, kui mu praegune asupaik. Mu vanemate maja seisis eesküljega P. linna Riia alevi kõige käidavama uulitsa ääres. Taga küljest aga võis üle sellel ajal veel kaunis lageda suure platsi, mis nüüd majasid tihedalt täis on ehitatud, väga hästi merd näha, ja vaiksetel öödel ta kohinat kuulda. Sääl istusin siis nii mõnelgi hilisel tunnil unistades ja ilutsedes oma kambrikeses ja kuulatasin merekohinat, kuni ema pääle juhtus ja mu magama saatis. Minu ema oli väga kainelt mõtlev inimene ja ei sallinud unistusi ja looduse ülistamist silma otsasgi. Küll oli ta ise maal looduse keskel üles kasvanud, aga niipea kui ta linna pääsenud, kõik maa olu ja elu unustanud ja maha salanud. Keegi ei tohtinud nimetada, et ta isa maal mõisas piimarentnik olnud ja ainult Eesti keelt rääkinud, ja et ta mees, minu isa, säälsamas mõisas aednikupoiss olnud. Mõisateenritena olivad nad paari läinud ja esimesed abieluaastad elanud. Aga pääle vana jõuka piimarentniku surma olivad nad linna tulnud, ta rahaga kauplema hakanud, ning selsamal puhul täielisteks saksteks muutunud. Ja toredad saksad oskasivad nad olla, ehk tüll mõlemad veel puuduliselt uue rahvuse keelt kõnelesivad. Sellel ajal oli P. linnas linakauplemise õieaeg. Raha öeldi otse maas vedelevat, ja vist oli minugi isa teda nii palju üles korjata jõudnud, et meie niisama toredasti elasime, kui vanad põlised saksadgi. Minu isal oli oma ehitatud ilus ja ruumikas elumaja täieliste kaupluseruumidega ja aitadega, ja hulk ilusaid hobuseid seisivad tallis, kellega meie sellid maal linu ostmas käisivad, ja meie mammaga tõllas jalutama sõitsime. Mamma nimelt sõitis ainult kahe-hobuse tõllas, nagu suurte kontoristide prouad. Kuna isa oma laialises äris toimetas, olivad eluruumid ja majakorra sissesead mu ema ülesanne. Ja hiilgavalt sai ta sellega toime. Ka oma suursugusemate koolisõprade juures ei näinud ma nii toredat ja küllalist majapidamist kui meil oli. Mina, oma vanemate ainus tütar, läksin tihti nii ehetega kaetud kooli, et vana koolipreili mu kõrvale kutsus ja nõuu andis mammat paluda, et ta mulle vähem silmapaistvad, sündsamad kooliriided teeks. Kui ma siis häbi ja pahameelega kodus oma üleliigselt siidi või sammetiga kaunistatud kleidi ja kuldsed keed ja käevõrud nurka viskasin, naeris mamma, ja ütles: käegakatsutavalt olla see noomitus kadeduse vili, sest et koolipreilidel omal nii häid asju ei olevat. Sellegipärast seisab mul kooliaeg lõpmata ilusas ja armsas mälestuses. Hommikutel pidin alati kooli sõitma, sellest mamma ei jätnud, kui ka päike kes teab kui armsalt taevavõlvilt naeratas. Aga pääle kooli, kui sõpru rohkem oli, kui neid meie väiksesse tõlda mahtus, ja nad ehk teist teed läksivad, jätsin minagi ootava tõlla sinnapaika ja lipsasin teistega jalgsi minema. Tihti lõbustasime pääle kooliaja P. linna nõndanimetatud ,,suures pargis", õige kenas linna- ja alevivahelises puiestikus, mis sellel ajal kõige rohkem armastatud kogumisepaik oli, ja kus kolm või neli korda nädalas õhtuti linna muusikakoor mängis. Enamasti aga viis meid meie tee ikka mereranda vana supelusmaja selja taha, tormist kõverdatud pajude alla. Sääl istusime tundidekaupa liiva sees, ehk mereäärel olevate suurte kivide pääl. Avaldasime üksteisele oma ilmsüüta saladusi, tegime roosilisi tulevikuplaanisid või lobisesime muidu, kuna tuul meie riideid ja juukseid sasis ja meri oma ühetoonilist igavikuviit mühas. Aastad kadusivad. Tuli leeriaeg ja ühtlasi koolist lahkumine. Kursus küll jäi lõpetamata ja eksam tegemata, sellel ajal täitsivad neid kombeid ainult need tütarlapsed, kes selgesti teadsivad, et nad ise ennast elatama pidivad hakkama. "Suurte sakste" tütred endid eksamitega ei vaevanud, ja muidugi ei lubanud minu ema mind "eksami narrusega" jändama hakata, ehk ma küll häämeelega nii kaugele oleksin õppinud, ja sellega vist ka toime saanud. Mamma, kes ammugi põnevusega minu täisealiseks saamist ootas, et minuga seltskonnas uhkustada, välimuse poolest olin ju oma ilusalt isalt sirge saleda keha, käharad juuksed ja mustjad sinisilmad päranduseks saanud, ütles edasiõppimise koguni asjata olevat, kuna ma ju kui rikka maja tütar muidugi iialgi teenida ei tarvitsevat ja varsti mehele saavat. Ja mu hää papagi ei osanud mu seitsmeteistkümneaastase sünnipäeva soovil kõrgemat välja mõtelda kui: Noh tütreke, nüüd viska raamatud nurka, ja katsu mamma eeskujul toreda majaproua olekut ära õppida, sest nüüd tulevad varsti peigmees ja pulmapidu eeskavasse. Mu kallis isa, sa tunned teda ju ta pildi kaudu, oli õieti silmapaistev tore kuju, ja seltskonna kommetes hästi osav. Loomu poolest oli ta pehme ja järelandlik ja iseäranis rüütlilik mamma vastu. Aga kui ta rohkem oma soovidele oleks maad andnud, oleks meie elu vist palju lihtsam, aga ka kodusem ja armsam olnud. Mu ema oli ju ka enamasti lahke ja lõbus, aga ta olek ja tegumood olivad ometi liig suurepäraline ja jahe, kui et tema seltsis hästi usaldav oleks võinud olla. Päälegi oli tal perekonna jaoks liig vähe aega. Iga päev oli võõrsile sõita, ehk võõraid vastu võtta, ja selleks ette valmistada. Ja kõik ta ettevõtted ja elutingimised olivad nii kallihinnalised ja suuremõõdulised, et papa iga kord ennast nende üle kaasa rõõmustada ei suutnud, vaid tihti pikad puhud nagu muremõtetes oma kambris viibis. Et ta aga ialgi sellest, mis teda ehk vaevata võis, teistele ei kõnelenud, käis meie maja kord ühtesoodu suurepäraliselt edasi. Pääle leeriaja võtsin ka mina kõigist pidudest ja väljasõitudest osa. Ja siis tuli aeg, mis iseäralises hiilguses mu mälestuses seisab - millest laulik soovib, et igavesti haljendama jääks esimene nooruse armuaeg! Seltskonnas, milles elasime, olivad nagu minugi vanemad kõik saksastatud eestlased, saksa meele ja Saksa keelega, vähe haritud, aga seda suurema hirmuga ennast "talupoegadest" eraldades. Pääle perekondlise läbikäimise võeti ainult Saksa kontsertidest ja teatrist osa. Kuid ometi puutusime vahel nagu kogemata ka eestikeelsetele pidudele. Need olivad pääasjalikult selleaegse P. põllumeesteseltsi näitused, millest saksadgi huvitusega osa võtsivad, millel minu isa enamasti iga kord mõne ilusa hobuse välja pani, ja kuhu siis mamma, ehk ta muidu tüll kõigist talurahva kokkukogumistest põhjusmõttelikult eemale hoidis, oma täies toreduses vaatama ilmus. Ja vahel sattusime koguni mõnele eestikeelsele näite-mängule, ehk mamma küll väga vastumeelselt kaasa tuli, sest "talupoegade eestikeelne näitemäng olevat ju ainult halpus," otsustas ta lihtsalt. Ühel niisugusel, häätegevaks otstarbeks toimepandud eestikeelsel näitemänguetendusel leidsin oma "tähe", mille igavesti südame põhja paigutasin, mida aga ialgi ilmsi kätte ei saanud. Etenduse kohaks oli P. linna Saksa klubi saal, mille tõttu ka hulgake päris saksu oli ilmunud. Minu vanemad istusivad nende seas esimeses reas polsterdatud toolidel, aga lõbu oli esiotsa napipoolne. Esimene tükk, mida mängiti, oli õige kehvake, ja et vist päältvaatajatele rohkem võlgu arvati olevat, etendati lõpuks veel üks järk Shakespeare kuulsast näidendist Romeo ja Julia, nimelt kahekõne armastajapaari vahel, mida nad, Julia üleval väiksel palkonil, ja Romeo all ämaras aias ära pidasivad. Selle, Eesti näitemänguarmastajate oludele ju õieti liig raske näiteaine olivad pidu toimepanejad ainult sellepärast juurde lisada võinud, et neil juhtumisi külaline saadaval oli, kes Romeo osaga hiilgavalt korda sai, ja see külaline oli saleda, paenduva kehaga, musta käharpää ja mustade välkuvate silmadega noormees, kes uhkelt ja iseteadvalt kui tõsine mõisnik üles astus. Nii pea kui ta näitelavale ilmus, äratas ta tore ja tähtjas välimus üleüldist põnevat tähelepanemist. Ja kui ta kõnelema hakkas, võttis ta sütitav kõneviis ja kõlav hääl kõikide meeled vangi. Ka minu ema, kes ju, nagu öeldud, kunagi tundmusi ei ülistanud, oli nähtavalt puudutatud, kuna mina, kes seniajani ühtegi sarnast meeleliigutust tundma ei olnud saanud, enam ei teadnud, kas ma unes või ilmsi, taevas või maa pääl viibisin. Ülevoolavas ärevuses oleksin ma ühelhoobil haleduses nutnud ja õnnes hõisanud - maani kumardanud ja selle tuliselt ja ometi õrnmahedalt kõneleva olevuse käsa suudelnud... Pääle etenduste, millele, nagu nüüdgi ikka, tants järgnes, tutvustas papa meid selle õhtu toreda kangelasega. Ta nimi oli Robert Täht, ja ta viibis nagu öeldud ainult mööda minnes P. linnas. Ta oli halbade elutingimiste pärast enne ülikooli pääsemist õppimise lõpetama pidanud, ja ennast sellepärast mõisavalitseja ametisse ette valmistanud. Kohtgi oli ju teadaval, kuid iseäraliste olude pärast oli ta hääde tuttavate kutse pääle P. linna külla tulnud. Ta oli seltskonnas koguni teistlaadi kui enne näitelaval, jahe ja tagasihoidev, kuid sellegipärast palju viisakam ja siledam kui meie siinsed tutvad noored herrad. Aga kui ta meil külas hakkas käima, milleks mamma teda kohe selsamal õhtul tungivalt palus, sai ta meil peagi koduseks. Piduõhtutel, mis, et ju talvine aeg oli, nüüd tihti järgnesivad, oli ta mu alaline saatja ja tantsija. Kuid lihtõhtutel, mida ma rohkem armastasin, oli ta veel palju kenam ja huvitavam. Siis luges ta mammale ja minule ette, ehk me mängisime neljal käel klaverit, ehk ta liigutas meid südame põhjani oma tugeval ja kõlaval häälel ettekantud lauluga, kuna mina tuksuval südamel ja värisevail kätel kaasmängu koperdasin. Tihti vassisin hirmsasti, aga ialgi ei saanud laulja kannatamataks, vaid juhatas ja ootas lahkelt, kuni mu ärevusest vabisevad sõrmed jälle joonde saivad. Üleüldse oli ta kõigis oskustes kodu, ja väga osav oma tagavarast teistele jagama. Kui lõbusad olivad näituseks tunnid, mil me ilusatel talvepäevadel libedal jäävaljal viibisime. P. linna jõukamal seltskonnal oli Tallinna värava taga kena uisutee endises, nüüd ammugi kinniaetud linna vallikraavis. Kraav oli sügaval kõrgete endiste kaitsevallide vahel, ja uisutee nägi ümberringi istutatud kuuskede vahel, millele õhtuti kirjud tuled külge riputati, õige luuleline välja. Sääl oli ilus viibida, niihästi õhtutel, mil muusik mängis ja tee uisutajatest kubises, kui ka päeval, mil rohkemal arvul õppijad ja algajad platsis olivad. Sääl avanes ka minule Robert Tähe juhatusel õige uisutamise oskus, kuna ma enne selles lõbus kauuis aralt ümber kobasin. Tundide-kaupa harjutas ta mulle ühesugusel õrnal hoolsusel uisutaja pööramisi ja käänamisi. Aga tihti näis meile see väli liig kitsas, ja siis läksime jõe või mere pääle. P. laht külmetab ju talvel kinni, ja kui külm mõnda päeva või nädalat ilma lumeta on kestnud, ehk sula järele uuesti tulnud, mis tihti juhtub, ei või maisemaa piiratud looduse elanik aimatagi, mis nõidusline lõbu see on ilmääreta lagedal läikival jääväljal noolekiirusel edasi liugleda, kuna ümberringi ainult taeva sina, päikesepaiste ja kaugel vaatepiiril mustavad metsaladvad vaikselt päält vaatavad... Ühel sarnasel meresõidul, kui me ju nii kaugele olime jõudnud, et linna tornid väiksed kui laste kannid veel silma paistsivad, ja ma väsinult seisatama jäin, võttis Robert mu korraga oma käte vahele, kuna ta mu pääd ja silmi suudlemistega kattis. See armuavaldus tuli nii ootamata, et ma ehmatuse pärast peaaegu nutma oleksin hakanud, ja esimesel pilgul vastu rabeleda püüdsin. Roberti vaate ees aga, mis hellalt ja vangistavalt mul südame põhjani tungis, jätsin vastuseismise ja jäin hinge kinni pidades ootama. Ja siis ta naeris, ja suudles uuesti. - Erika, mu kuldakallis ilmsüüta nõmmeõieke, hakkas ta viimaks paluvalt kõnelema, anna andeks, et nii vormita ja tormiliselt oma tundmustele maad andsin. Õieti ei peaks sa sugugi imestama, vaid ammugi juba mu olemisest märganud olema, kui armas sa mulle oled. Kõige paremini seatud kõne ei oleks mu südame igatsust paremini kirjeldada võinud. Eks ole, sa usud, et ma sind armastan? küsis ta mulle sügavasti silmi vaadates, ja mind tugevamini oma vastu surudes. Aga mina ei osanud sõnagi kosta, vaid toetasin ainult täis usaldavat õndsust ta najal. Nii seisime vähe aega, siis hakkas ta jälle kõnelema. - Mu armas, kallis südameneiu, kui me ialgi enam väiklasesse igapäevsusse tagasi pöörda ei tarvitseks, vaid elu otsani kõigest tülitavast ja eksitavast eemal aina maa ja taeva vahel elutseda võiks. Kui kõiki neid sajakordseid kombeid ja korraldusi ei oleks, mis inimest igal sammul seovad ja teda nii lihtsalt õnnelik ei lase olla, nagu ta süda sooviks. Arusaamatult jäin ma kuulatama. Siin sätendava maa, või õigem mere, ja päikese kullas hiilgava taeva vahel oli tõesti ilus vähe aega "viibida", ja mu hing tikkus kinni jääma rõõmu pärast, et Roberti sarnane mees kõik muud unustades, ainult minu seltsi soovis olla. Aga eluotsani kõigest harjunud korrast ja ümbrusest lahus üksilduses - ei nii mitte. Nüüd just oleksin tuuletiivul koju tõtanud ka teistele oma õnne teatama. Oma armsamale kaela ümber hakates, palusin teda otsekohe ühes mu vanemate juurde tulla. Aga Robert raputas murelikult pääd. - Ei, armsam, see ep see halbtus ju ongi. Nii häämeelega kui sind tänapäev juba sinu vanematelt nõuaksin, ometi ei ole seks veel aeg. Ma palun sind, pea meie armastus esiotsa veel salajas. Mu tulevik ei ole veel nii soovitavas seisukorras, et ma sind, mu südamevara, oma külge köita võiksin. Sellepärast vaikime veel vähe aega, enne kui oma õndsat südamesaladust teistele avaldada võime. - Aga, laususin ma kahjuga vahele, väliste takistuste pärast peaksid sa just papaga rääkima. Sa ei tea, kui hää ta on! Ja rikas on ta kah. võib olla, ostab ta ehk isegi mõisa, mida sa valitseda võid... Ma ei saanud edasi seletada, Robert sulgus mu suu oma huultega, kuna ta naeratades palus, et ta õieke mitte nii väga uhkeid tulevikuplaanisid ei teeks. Saavat ju esiotsa sellestgi, et me ise üksteise aimust teame. Ja siis uisutasime vaikselt linna poole tagasi. Minul aga näis, nagu oleks kusagilt tume vari mu noore õnne pääle langenud. vaikne, soe suveöö. Kõik, kes end päev otsa mere kaldal ravitsenud ehk lõbustanud, on puhkamas. Tuulgi vaikinud. Ainult lilled lõhnavad vahetpidamata edasi, ja ööpik lõksutab õitsevas põõsas, kuna kuu käib kuldselt taeva teed, ja hiilgel veervad mereveed. Nii oli ju kolmekümne aasta eest. Ka siis laulis lepalind ja kuldas kuuvalgus tasa ohkavaid ja laksuvaid merelaeneid, kuna eemal supelusmaja rõdul reas istuvad linnasaksad võõrsilt tulnud kunstniku viiulimängu kuulatasivad. Robert ja mina aga olime sala mamma seljatagant ära hiilinud ja kõndisime üksinda merekaldal. Ma märkasin, et Robertit midagi vaevas, ja ei püsinud saalis, kuni Robert kaasa tuli. Roberti soovi pääle olime nüüd mõnda kuud juba oma kihluse salaja pidanud, ehk mul küll tihtigi süda ärituse mõjul kurguni tuksus, ja ma kindlasti arvasin, et vanemad saladuse mu näolt ära näevad. Aga nad ei märganud midagi. Papa oli oma loomu vastu tusane ja nukker, ja mammal ju teiste jaoks palju aega ei olnud, liiatigi veel kevadel, millal moodidaamede orjus isegi väsitav on. Robert ka oskas muidugi nii olla, et keegi midagi ei märganud, rahulik ja tagasihoidlik teiste nähes, ja südamelik ja armas üksi olles. Täna aga oli ta rahutu ja sellepärast ei kannatanud ma kauem teiste seas. Kaua istusime sõnalausumata kalda kivide pääl ja vaatlesime tasa hallimaid ja kuuvalgel virvendavaid laeneid, siis tõmbas Robert mind hellalt oma najale, ja suudles nagu meeleheitel mu silmi, otsaesist, juukseid. - Robert, armsam, nõudsin ma iseäralise halbtuse aimel, - miks sa nii imelik oled? Räägi ometi, sa ei ole täna pea midagi minuga kõnelenud. Robert ohkas. - Paraku ei ole mul midagi hääd kuulutada. Aga sul on õigus kuulda saada, mis meie seisukorda tumestab. Ja siis kõneles ta, et ta halbade eestkostjate pettuse läbi oma vanemate pärandusest, mida ta senini protsessi teel nõudnud, nüüd lõpulikult ilma jäävat, ja et tal nüüd esiotsa koguni väike sissetulek tarvitada olevat. Kindlasti protsessi õnneliku lõpu pääle lootes, olevat ta omale lubanud minule oma tundmusi avaldada, ja mind omale võita. Et aga saatus teisiti otsustanud, ja tal ehk kaua võimalik ei olevat mulle seisuseväärilist elu oma kõrval pakkuda, pidavat ta, ehk küll valust lõhkeva südamega teelt kõrvale astuma, ja võib olla ehk jäädavalt lahkuma. Esmalt toetasin kui uimane Roberti najal, kes tasa ja rõhutult rääkides ühtelugu hellalt mu pääd silitas. Siis hakkasin tal meeletult nuttes kaela ümber. - Robert, Jumala pärast, mis juttu sa ajad! Kui sa mu maha jätad, pean ma surema kui lill, mis enam päikesepaistet ega kastet ei saa. Ma ei tarvitse ju toredust, vaid tahan koguni lihtsalt rahul olla. Ja siis - oh armsam, räägi ometi papaga. Papa võib ju aidata - ma olen ju ta ainus laps. Aga kindlalt võttis Robert mu käed oma kätte ja ütles uhkelt: - Sa unustad ära, mu silmatera, et see õige mehe kohane ei ole nii täiesti teiste armu pääle oma elu rajada, kui sina praegu soovid. Ma tahan omast jõuust midagi olla, enne kui ma sinu isalt ta kallimat vara nõuan. Sa oled ju nii noor alles - kaks, tolm aastat ootamiseaega - ei tähenda meile midagi. Aga võib olla, et mul ka siisgi veel midagi kindlust ei ole, siis mu armsam, - unusta ära see õnnetu, kellele saatuse karm käsi eluõigust su kõrval ei anna. Robert, ütlesin ma nüüd pisaraid kuivatades. Ütle selgelt välja, sa ise tahad minust lahti saada? Ta surus mind uuesti oma rinna vastu ja suudles mu käsa. "Oh, Erika, kui sa mu hinge näha võiksid, kuis ta valust väriseb ja su järel igatseb! Aga et ma vanem olen, ja elunõuete valjust rohkem tunnen, siis ei tohi ma su kahtluse üle imetledagi. Igavesti on ja jääb mu hinge parem osa sinule, kas meid elu lahutab või ühendab. Igavesti jääb see tund, mil sina end minu omaks andsid, pühaduseks mu mälestuses. Jälgi, ma vannun sulle, ei või kellegi teise pilt sinu oma mu südamest kustutada. Kuid sellegipärast, mu armsam, pean täna sinust mõneks ajaks lahkuma, sest nii kehvalt, kui ma praegu ennast arendama pean, ei köida ma seda olevust, keda ma üle kõikide kalliks pean, oma tumeda tuleviku külge mitte... Nii kõneldes oli ta kangesti jälle selle toreda Romeo kuju sarnane, milles teda esimest korda nägin. Nii uhke ja tuline, ja ometi õrn ja armastusevääriline. Ja et ma küll hirmus kurb olin ta lahkumise pärast, olin ometi ka ühtlasi uhke ja õnnelik, et tundmused, mida teised ainult mängus ja näitelaval näinud, minule päris tõsiselt pühendati. Aegamööda jäin päris rahuliseks. Robert lubas venemaalt, kuhu ta koha pääle sõitis, mulle tihti kirjutada, ning viimaks imestasime mõlemad, kuis me nii tühise asja pärast kui paariaastane lahkumine, kuna me ju üheteisele kirjutada võisime, ja alati üheteise pääle mõtelda, esmalt nii ära heitusime. Aga kui ta meid pääle kontserdi lõppu mammaga koju saatis, ja Robert, kuna mamma juba tuppa astunud oli, mul veel viimast kord kätt surus ja silmi vaatas, võttis tume õnnetuseaim ometi jälle võimust mu üle. Kõige öö vehklesin troostita asemel, ja järgnevad sündmused näitasivad, et ma paraku õieti olin aimanud. Kolm päeva pääle Roberti ärasõitu leidsin ma oma armsa isa surnult ta kirjutuselaua eest, ja veel kolm päeva hiljem, kui me ta maha olime matnud, teadsime, et meil mammaga enam aset ei olnud meie ilusas majas ja et meilt kõik, kõik ära võeti, mida me seniajani eluks tarviliseks olime pidanud. Kõik ema kaasatoodud varandus ja isa rohke teenistus oli meie ülitoreda majapidamise pääle ara kulunud. võlgasid oli tehtud, ja kui siis veel rida kauplemisel juhtunud äpardusi ja kaotusi juurde tuli, kaotas pehmeloomuline mees sihi silmast ja julguse õnnetuserabast välja rabeleda. Unustas naese ja lapse ja otsis surmas pääsemist. Mu ema aga, kes selles kurbmängus paraku suuremalt osalt süüdlane oli, sest et ta isa kahjuks liig pehmetest hoiatustest hoolimata otse meeletult uhkust taga ajanud, jäi meie pääle tulnud viletsuse tagajärjel haigeks ja pahuraks, sajatas ja needis, et pea keegi enam ta ligi minna ei julgenud. Hirmsad olivad need päevad, mil võõrad inimesed meie tubades talitasivad ja kõik kraami laiale kandsivad, mida mu vanemad kalli hinna eest kokku ostnud. Lõpmata kurb see päev, mil me ligimeste haledatest nägudest ja kaastundlistest sõnadest hoolimata oma senisest kodust lahkuma ja kusagil väikses üüritoakeses varju otsima pidime. Nad ei võinud ju keegi aidata, ja võib olla, et nad ka ei oleks tahtnudgi. Liig kõrgele olivad talupojast-saksad tikkunud ja liig ülbelt elanud... Isegi papa ainus sugulane Jakob Mendel, kelle hää tahtmise juures kahelda ei olnud, ei võinud mamma ägedat nõudmist täita ja meie endist elukorda tagasi nõiduda. Muidu aga oli ta ainus inimene, kes mu ema kõrgelekäivaid ärituselaeneid vaigistada suutis. Ta oli peaaegu niisama vana kui papa. Aga kuna papa pikk ja sirge ja alati nii kena ja pidulik kui peigmees välja nägi, oli onu Jakob lühedapoolne ja tüse, ja kuigi lõpmata hääde truusüdamliste silmadega, ometi väga lihtne näost ja olemisest. Ta lihtsa ettetungimata välimuse järele ei oleks keegi otsustada võinud, kui tähtis mees ta oma ümbruses oli. Ta oli Tallinnamaal suure mõisataolise maakoha ja tähtsa lina- ja viljakaupluse omanik, vana poissmees, kelle rikkus minu vanemates alati auukartust äratas. Ta käis harva P. linnas, sai aga mamma ja minu poolt alati rõõmuga tervitatud, sest et ta meile mõlemile ikka kõige sündsamaid annetusi kaasa tõi. Ka papaga pidas ta hääd sugulust ja ehmatas seda enam, et papa, kelle äri, nagu ta nüüd kuulis, kauemat aega juba vankuval alusel seisis, temale ialgi oma kitsikusest kõnelenud ei olnud. Alguses oleks ta ju vististi abi leida võinud, nüüd aga ei olnud midagi enam päästa. Meid mammaga aga palus ta rahule jääda ja täiesti tema pääle loota. Kõigepäält kutsus ta meid maale oma juurde elama, millest aga mamma, kes ju ainult linnaelu elamisevääriliseks pidas, esiotsa midagi teada ei tahtnud. Onu ei rääkinud vastu, muretses meile sündsa korteri ja kandis rohkelt kõigi tarviduste eest hoolt. Aga meie endist suurnikkude elu ei võinud ta tagasi nõiduda ja mamma ei võinud seda kunagi unustada. Alatasa ta kaebas ja nurises ja mõistis kohut, kuid mitte iialgi enese üle vaesusel ja õnnetusel ei ole sõpru, kuis meilgi pidi teisiti minema! väga vähesed meie endistest tutvatest mäletasivad meid, ja needgi olivad väga pakilised, kui nad kord meie poole juhtusivad. Pea keegi ei kutsunud meid enam pidudele, ja mu endised hääd koolisõbradgi, keda mamma alati nii suurepäraliselt üles võtnud, pöörsivad nagu kimbatuses kõrvale, kui ma neile uulitsal vastu juhtusin. Ma hoidsin ise ka kõrvale ja otsisin üksikult mererannas kõndides troosti ja unustust. Suvi oli läinud ja sügis käes. Ilmad olivad tihti tormised ja sajused, ja meie vaikne merelaht alalises möllus. Kõrgele üles kerkisivad vahus laened, kaugele üle madala liivase kalda. Harv kase- ja pajumetsake mühas ja praksus, ja kohutavalt kuuldus eemalt merelt udusarvede hulumine. See kõik sündis mu rõhutud meeleoluga hästi kokku. Kadunud oli ju kevadeilu, armas vanematekodu ja mu hõiskav armuõnn. Pääle selle kullase kuuvalge õhtu, mil ma viimati siin oma armsamaga kõndinud, ei olnud ma temast midagi enam kuulnud. Ma ei teadnud tema elukohta, ja tema ei teadnud, mis viletsusetorm mind maha surunud. Jõuluks oli mamma pika vaevlemise järele nii kaugele toibunud, et ta enam voodis ei lamanud, ja et me koguni seltsis kirikus käisime. Pühiks tuli onu Jakob meile külla, ja selle üle olin südamest tänulik, sest muidu ei oleks mamma kaeblusi ja võrdlusi endiste ja nüüdsete pühade üle ära kuulata jõudnud. Onu rõõmustas ta meelt kõiksugu enam või vähem tarviliste ja kalliste kingitustega, ja siis istusivad nad tundide kaupa isekeskis ja kõnelesivad õhetavatel nägudel, kuna minul vaheajal mahti oli oma kambrikeses valusalt juurelda, kuis Robert, kellega ma aasta eest nii õnnelikult jõulusid pühitsenud, mu nii täitsa ära oli unustanud, et ta mitte kõige lihtsamatgi tervitust ei saatnud... Pääle pühi, kui onu jälle ära sõitis, tõmbas mamma mind nii lahkesti ja lõbusas meeleolus oma kaenla, nagu oleksivad veel endised rõõmsad ajad. valusalt kadunud papa pääle mõteldes, arvasin ma mamma rõõmu põhjust aimavat, aga olin ometi kaugelt märgist mööda sihtinud. Nagu ta mulle varsti ilma pikema viivituseta seletas, oli ta onuga kosjakaupa sobitanud - minu pärast. Kõige esiti läksin seda kuuldes häbi pärast punaseks, sest ma arvasin, et mamma sündmata nalja teeb. Siis naersin ja viimaks olin keeletu hirmust ja ahastusest. Mina, kes alles mõne kuu eest kaheksateistkümneaastaseks saanud, kelle süda ammu ära oli antud, kes ööd ja päevad oma armsama järel kurtis, mina pidin oma isa sugulase, vana mehe naeseks saama, kelle päälagi läbi juuste tikkus vahtima, kellel ma lapsena alati põlve pääl istunud, ja veel hiljuti alles kompvekkide eest käemusu andnud! Jumal hoidku, kas oli mamma pääst segaseks läinud, või petsivad mind mu enese meeled! - Armas, kallis mamma, palusin ma ta kaela ümber hakates. - Ega sa ometi tõe pärast nii jälki plaani ei tee, et sa mind mu enese onu naeseks tellid. Mõtle ometi, mis papa ütleks, kui ta veel elaks! Onu on ju peaaegu niisama vana, kui papa oli. Aga külmalt tõrjus mind mamma eemale. - Ära papat nimetagi. Just tema hoolimata surm sunnib meid onu pakkumisest kui ainsast abinõuust meie väljakannatamatu seisukorrast pääsemiseks kinni haarama, kostis ta lõikavalt. - Onu on rikas ja oma maal lugupeetud mees, keda iga mõistlik tüdruk kahel käel vastu võtaks. Sina aga ainult pankrotti-jäänud - enesetapja tütar! Ma ei näe midagi jälkust oma plaanis. Pääle selle ei leia sa siin P. linnas iialgi enam paremat kosilast, selle pääle võid julge olla - lisas ta veel halastamata juurde. Aga ma ei oota ju kosilast! kostsin ma häbiga. Ja meie ei pruugi ju ka siin elada. Läheme ära kuhugile teise linna, ja lase mind teenima hatata. Mistarvis me armuandeid ootame... Mamma hakkas valjult naerma. - Sinu teenistuse eest ma tänan, see jätab mu tõesti nälga. Ja millega tahad sa teenida? Lapsehoidja võiksid õnnekorral olla, muud sa ei oska ega jõua, mõtle, kuis me seniajani elanud oleme. Onu majas aga oled sa rikas proua, ja ka su mahajäetud emal on sääl ruumi ja mureta elu. Ainult kahju on, et ta mingi hinna eest linna elama ei taha tulla, esiti peame ühes ka maale minema. Aga võib olla, et sellega edaspidi ka veel nõu leiab. - Aga armsam mamma, palusin ma ikka veel. Sa ei tea veel kõik. Patt ju oleks nii ainult kasu pärast onu naeseks minna. Ma ei ole ju vaba. Oma armastuse olen ma ju ammugi ära kinkinud, mis teeb ta minuga ilma selleta? - Kas sa hull oled! - hüüdis mamma nagu näis ehmatades. -Mis armastuse kinkimisest sa lobised? Ja ehk küll vastumeelt, pidin nüüd oma kihlusest Robert Tähega kõnelema. Aga vaevalt olin jutuga valmis saanud, purtstas mamma vilkamalt naerma. - Oi, missugust narrust sinu pää täis on! Seda libedat õnnekütti ei saa sa ial enam näha, vähemalt mitte peigmehena. vast ta oleks sind kosinud, kui su isa mitte pankrotti ei oleks jäänud. Igatahes aga märkas ta ammugi tulevat langemist, ja hiilis ettevaatlikult eemale. Nüüd, mil me täiesti vaesed oleme, ei ole tal tõesti enam asja uuesti su vaatepiirile tõusta. "Armastus" on sul igatahes veel vaba, ja võid ta julgesti Jakobile kinkida. Ole aga esiti proua Mendel, ja vaata, mäherduse küllusega ta sind ümbritseda võib, palju rohkema ja kindlamaga kui papal ialgi olnud - ja siis alles räägime jälle! Aga meie rääkisime enne juba, iga päev sestsamast. Ma ei võinud ega võinud selle plaaniga harjuda. Mõte, vana võõra mehe naeseks saada aina varanduse pärast, oli nii pöörane ja vastik, et ma hommikust õhtuni palavikusarnases mures vingerdasin, kuidas sellest pääseda. Robertile kirjutasin südantlõhestava kaebtusekirja ja saatsin sellesama adressiga, mille ta mulle lahkumisel andnud, ja mida ma ennegi tagajärjeta tarvitanud. Mingi hinna eest ei uskunud ma mamma seletust ta teguviisi üle. Aga vastust ei tulnud, ainult kiri tuli mõne aja pärast tagasi märkusega, et sellenimelist inimest leida ei olevat. Siis mõtlesin salaja kuhugile ära minna, ükskõik mis teenistusesse. Aga mul ei olnud kopikatgi raha, ja mamma vist aimas mu mõtteid, riidedgi olivad nii luku taga, et ma neid tema teadmata kätte ei saannd. Häbi oli võõrastelt abi paluda, kuna emasüda kõigi oma lapse valude eest raudselt lukus oli. Nii läksivad nädalad, ja päev ligines, mil onu jälle linna pidi tulema kihlust pidama. Õhtul enne seda hirmsat päeva katsusin veel kord tormi-jooksu ema südame pääle, ehk ma küll veel näinud ei olnud, et ta ialgi oma ettevõttest oleks taganenud. Iseeneselgi selgimata häbemata julgusega astusin mamma ette, ja laususin väriseval häälel: - Kui homme just järeljätmata kihlus peab olema, siis saa ometi sina onu prouaks. Sina oled selleks palju kohasem, oled ilusam ja targem kui mina, tunned ta huvisid, ja oskad ta rikkusest lugu pida. Mina aga ei lähe temale ialgi. Ma lähen surma nagu papa, kui sa mind sunnid, mamma - Ma ei saanud lõpetada. Kaks kõrvalopsu põlesivad mul korraga põskede pääl, silmade ees keerlesivad tulised rattad, ja pää huugas. Kui ma tüki aja pärast toibusin, nägin mammat selili sohva pääl kätega ja jalgadega vehklevat, kuna ta läbilõikava häälega karjus: Mis pattu ta teinud olevat, et sellest häbist küll ei saavat, mida mees ta kaela saatnud, nüüd tahtvat tütar teda uuesti maailma naeru alla saata. Ja siis kiskus kange kramp ta näo viltu, hambad kriuksusivad, vaht tungis suust, ja õudselt rinnust korisedes, lamas ta kaua aega tarretuses. Esimest korda kujunes see hirmus pilt, kui me papa surnult leidsime, ja järeljäänud kirjakesest lugesime, miks ta omale ise kuuli pähe lasknud. Siis olivad meil veel teenijad aitamas ja tohtri järele jooksmas. Nüüd aga olime päris üksi korteris. Ma ei julgenud teda üksi jätta ja abi otsima minna, ja katsusin ise aidata ja tõsta, kuna mu käed hirmu ja ahastuse pärast ometi nii kangesti värisesivad, et nad midagi tabada ei suutnud. viimati ometi jõudsin ta pää üles tõsta, ja ta tegi silmad lahti. Aga pilk, mis mu pääle langes, oli täis senini veel mitte nähtud tigedust, ja esimene käeliigutus oli rusikas minu poole. - Hoia end mulle veel kord sarnast juttu rääkimast, sa ülekäte-läinud tüdruk. Ma nean su ära, sa ei ole enam mu laps, kui sa mu sõna ei kuule. . . Ähvardus oli ilmaaegne, ma ei oleks suutnudgi enam tõrkuda. Hirmsatel igavikupikustel minutitel, mil mu ema eluta keha abitult mu ees korises, rauges kõik vastupanemise jõud, ja tuimus ja osavõtmatus võtsivad maad. Teisel päeval, kui onu tuli, läks kõik ladusasti. Mamma oli üle öö eilasest üritusest toibunud ja sätendav lahke ja häätujuline. Ja onu kõneles nii truusüdamliselt ja lihtsalt oma üksikust elust ja surnud varandusest, mis koguni teise laadi ja väärtuse saaks, kui mina oma noorusega ta elu ja maja ehtida tahaks, ja ta omandusega oma päivi lõbusaks ja muretuks teeks, ja vaatas oma hääde silmadega, mis nii väga mu kallist kadunud isa meelde tuletasivad, nii õiglaselt ja häädsoovivalt mu pääle, et mu silmad vett täis tulivad ja ma neid ütelda ja teha lasksin, mis nad tahtsivad. Ennem olin kindlasti ette võtnud vähemalt onule tõtt ütelda, et ma ialgi ta naeseks ei lähe, nüüd ei julgenud ma enam sedagi ja pulmapäev määrati ära. Oli kevade ja jäämineku aeg. Päike käis juba kõrgelt ja paistis soojalt ja sulatas lumerohkuse metsades ja väljade pääl. vulisedes ja lohisedes jooksis vesi ojakeste ja kraavide kaudu jõkke, murdis jää, tõstis kõrgele ja andis võimsalt hoogu. Ja siis sõitis kõik talvine jää mürisedes mere poole. Peagi oli meri mitmekordselt jääd täis, uued juurdetulevad pangad ei leidnud enam ruumi, tükkisivad muist mere jää alla, tõusivad muist mägedena kõrgele pääle. Kalamehed aga ronisivad kurva meelega jääpankade vahel. Jääsõit oli liig järsku ja võimsalt tulnud, et aega ei olnud kõiki püüsid eest ära korjata, ja mõni jagu jääga ühes ilmamerde rändas. Ka mina kõndisin kurvalt mererannas ja vaatlesin suurt talvevaremete välja. Minugi õnnelaevukese oli liig järsku tõttav õnnetustevoog lootuseta katnud ja matnud. veel mõni nädal aega ja ma pidin jäädavalt lahkuma kõigest, mis mu nooruse ilusaks ja õnneliseks teinud. Aga kui ta õnnetusevoog mu nooruse õnne jäljetult ära pühkis, mälestust südamest ei võinud keegi kiskuda. Seda tõotasin omal troostiks kõrgel hoida, niikaua kui elu jätkus. Meie Pikanõmme mõisat, milles sa ise, mu kallis laps, üles kasvanud, ei tarvitse ma ju lähemalt kirjeldada. Ainult seda tuleks nimetada, et meie elumaja, kui mind sinna toodi, veel koguni uus ja värskevärviline oli. Oli just ilusal kevade algul, paar päeva enne nelipühi. Metsad, mille vahelt tee läbi viis ja mille sarnaseid ma enne veel ei olnud näinud, kohasivad tasase kevadetuule käes ja jagasivad hääd lõhna ja kosutavat varju. Teeäärsetel põldudel tärkas või mühas vili, heinamaadel õitsesivad tuhanded lilled; ja mu uus kodu paistis eemalt valendavate viljapuude ja ilupuhmaste vahelt kui lausa õiemeri kätte. Sa tead ju, ärihoonete suur lasuv kiviehitus kõigi kõrvaliste tarvitusruumidega on kohe ees suure tee ääres, kuna ärimaja kõrvalt kena puiealune tee keset õitsevat aeda, uhkelt kõigest argipäevasest talitusest eraldatud uue elumaja ukse ette viib. Sõbralikult ja rahustavalt näis ta säält vastu tervitavat; suured selged aknad läikisivad päikese käes ja paksudes, rasketes vihkudes kattis lokkav metsviina lehestik laialiselt maja tervet eespoolkülge täitvat klaasrõdu seinu ja sambaid. Sääl rõdu rohelises ämaruses, õitsevate potililledega täidetud suure astmelise laua taga oli kena jahe puhkepaik väsitava sõidu järele, kuna mamma uudishimulise õhinaga, nagu laps, tubasid vaatama tormas, ja - onu, vaevalt vankrist astunud, oma ärijuhataja poolt ära kutsuti. Tükk aega seisin sääl oma vastikute tundmuste mõjul ikka rohkem nurga sisse pugedes, kuni mamma tagasi tuli. - Noh, mis sa sääl põrnitsed! - nimetas ta pahas tujus. - Just nagu sul norutamiseks vähematgi põhjust oleks! Kõik see värk siin on lihtsalt suurepäraline, näha, et vanamehel raha ei puudu. Meie, või õigem sinu papa, oli kerjus ta kõrval. Muud kui vähe vanamoodi on mööblid, kuna ka sissesead midagi ei kõlba. Ja pea sugugi ei ole väiksemat ilukraami. Aga sellega saame toime, kui sina ainult vaevaks võtad mõistlikumat nägu teha, ja mitte nii meeltheitvalt ei vahi, nagu tahetaks sind ära süüa. - Noh, kas sa aru ei saa, mis ma räägin? - lisas ta koguni kurjalt ligemale astudes juurde. Aga sääl tuli ka juba onu rutulisel sammul läbi aia, ja vabandas juba eemalt, et ta ennast ära kutsuda lasknud, enne kui ta mõrsjakese tuppa juhatanud. Ja siis viis ta meid trepist üles ilusatesse avaratesse tubadesse, kuhu mamma elama pidi jääma ja mina pulmani, mida teisel nelipühil pidi pühitsetama, aset leidsin... Pulmapäevast, mis harilikkudes oludes naesterahva elusündmustest kui ilusam ja tähtsam teistest kõrgemale ulatab, ei suutnud minu kibedast leinast mahasõtkutud hing mingit iseäralist pilti vastu võtta, ehk ta pühitsuseks küll niihästi looduse õieilu kui inimeste suurepäralised ettevalmistused ja kaunistused ühinesivad. Hommiku vara juba ilmus kohalik muusikakoor, mis onu iseäralisel toetusel oli asunud, tervitust tooma ja hiljem pulma pühitsema. Kirikusõidul tantsitasivad põllumeesteseltsi liikmed, onu oli seltsi esimees, oma ilusaid hobuseid "pulmasajana" pulmarongis. Mamma naeris põlastavalt "talupojalise auandmise" üle, ja koguni pahaseks sai ta, kui ta kuulis, et rõõmus peigmees õnne soovima tulnud talumehi ja naisi lõpuni pidule jääda palus. Ometi ei usaldanud ta vastu rääkida, leidis aga rohket troosti, kui pärastpoole ümberkaudsed "saksitud" jaolt õige suure toredusega trepi ette sõitsivad. Peagi olivad kõik ruumid rõõmsaid pidulist täis ja nüüd läks kõik, nagu varemalt meie linna pidudelgi. Mamma oli leinariided hoopis ära pannud, kahises siidis ja hiilgas ehetes, mida ta mineva-aastasest suurest langemisest ometi oli päästa osanud, oli lõbus ja lahke ja osav perenaesekohuseid täitma, nagu alati, ja nägi nii kena ja priske välja, et mõni jagu külalisi, kes meid ja meie olusid hästi ei tundnud, teda õnneliseks mõrsjaks pidasivad, kes ometi kord rikast vanapoissi vangistada osanud. Selgesti meeles on mul veel inimeste imetlevad ja osavõtlikult kahetsevad näod, kui mind nurgast, kuhu ma häbi pärast iseenese ja mamma üle hoidsin, ometi välja toodi ja seltskonnale esitati. Keegi vist ei uskunud oma sõnu, kui nad "noorepaari" auuks tervisejoogil klaasisid kokku lõivad ja suurest ja rohkest õnnest kõnelesivad. Ja nii mõnigi vist mõtles, nagu ma ühte tüsedat taluperenaist poolvaljult oma naabrinnale sosistama kuulsin: - vana Mendel on vist küll lagedaks jäänud pääst. Mis ta sihukese nutuse ja hirmunud näoga noore lapsega õieti pääle tahab hakata, ema oleks temasugusele sündsam olnud kosida. - Noh, minu arust oleks ta ema võttes veel ogaram olnud, - kostis teine põlastavalt. - Mees olevat alles aasta eest pankrotti jäänud ja omale otsa pääle teinud ja naene naerab ja lõhverdab, nagu ei oleks midagi olnud. Ja nii otsustas vast ehk ka kolmas ja neljas, ja sõivad ja jõivad, ja muusik mängis, ja pidu oli täis lõbu kõigile kutsututele, aga täis põrgupiina minule. Tihti olen väristades, selle päeva pääle tagasi mõtelnud. Onu oli ju õieti südamest pehme ja hääsoovlik ja osavõtlik kõigi inimeste vastu. Oli ka tark ja mõistlik mees. Aga minu hirmsa hingepiina vastu oli ta pime ja kurt ja armu-heitmata, ehk ta tüll õrnalt ja sügavalt liigutatud ühtelugu mu pääd ja käsa silitas, ja mu pääle vahtis. Kui viimaks pidu lõppes, ja võõrad ära sõitnud olivad, viis mamma mind mu tulevasesse uhkelt sisseseatud eluruumi, mida ma - onuga koos pidin tarvitama. Kui ma nõtkuvail põlvil üle läve komistasin, ja vist nõdrameelne ahastus mul silmist vahtis, tuli korraga jälle see meeletu vihatuju, mida ma nii hirmsasti kartsin, ja mille ärahoidmiseks ma teda ju kõik olin omaga teha lasknud, mamma pääle. Ta raputas mind õlapidi ja tõukas ja - sõimas. Aga siis tuli onu vahele. Kahvatanud näol päästis ta mind mu ema meelevalla alt, ja vaatles tükk aega sõnalausumata ühte kui teist. - Armas Matilde, pööras ta siis tõsiselt mamma poole, kes oma äkimeele pärast õige piinlikult ära oli punastanud, kas sa ikka nii - vali oled oma lapsega olnud! vast ta ehk sellepärast ongi nii kahvatanud ja hirmul, nagu äraperutatud linnukene? See oleks väga halb. vägivallaga ei ole ma midagi tahtnud kätte saada. Just häädusega lootsin oma mõrsjakese meelt ja - poolehoidmist võita. Priitahtlikult ja sunduseta pidi mu naene mu juurde tulema, ja nüüd sarnane etendus! Aga nüüd peab lugu teiseks saama. Sinul, mu kallis Erika, peab aega olema näha ja tunda saada, kui kõigest südamest ma just püüaksin sulle õnne luua. Mamma ei tohi ial enam nii - mõju avaldada kui täna, ja ma isegi ei taha sind eksitada, vaid aega anda, kuni sa minuga - häälmeelel harjud. Ja nüüd, hääd ööd, mu armas, armas - laps. Ja siis jäin ma üksi, ja istusin õnnetumalt oma asemel kui ialgi eune. Onu ootamata õrnus ja häädus lasusivad pea raskemalt veel kui mamma valjus. Aga - ma ei ole ju ka ema poolt päranduseta jäänud - mu kangekaelust nad ometi ei murdnud. Ja see ep see süü ja õnnetus oli, mis hiljem mu elusse nii veriseid haavu kiskus. Onule, kes tõesti auusameelselt oma lubamist täites mulle vabaduse andis ise otsustada, ei võinud ma kõige hääduse pääle vaatamata midagi olla: ja Robert Tähe pildi vajutasin seda kirglisemalt südame põhja, mida vähem mul selleks õigust ja asja oli. Kuid liig hilja jõudsin äratundmisele. Kuidas nüüd meie elu kujunes? Peaaegu niisama, nagu enne mu isamajas. Mamma, kelle eluõhk ju võõrsilkäigud ja pidulesõidud olivad, leidis peagi omase seltskonna, sest et maalgi Saksa keeles ja meeles herraseid-mängivaid eestlasi ei puudunud, kes väga ühesmeeles kokku hoidsivad, ja väga lõbusalt üksteisega läbi käisivad. Mamma, kes ju osav oli seltskonnas liikuma, võeti kui oma rikka väimehe maja esitaja rõõmuga vastu ja siis oli väljaspool kõik joones. Kodus aga ei pääsenud ta sellele mõjule, mis tal oma mehe majas olnud. Ja et ta just selle kättesaamiseks mind mehele oli sundinud, ja minu "tuimuse" pärast ta plaan nurja läks, ei saanudgi ta enam minuga hääks. vanker ja hobused küll olivad ikka saadaval, kui ta sõita tahis, ja tema kutsutud külalised leidsivad ka ikka lahket vastuvõtmist. Aga muidu pidi ta selle korraga leppima, mis enne juba majas valitses, kuna isegi Jakobi vana perepidaja Leena teda mingi hinna eest oma talituste sekka segada ei lasknud, vaid pärast kui enne majapidamist juhtis. võib olla, et ta minugi eemale oleks tõrjunud, kui ma midagi kaasa rääkida oleks tahtnud ehk osanud. Aga et mind ialgi keegi kasulikus töös ega perekonna eest hoolitsemises ei olnud juhatanud, ja et mul sellel ajal üleüldse ühtegi huvi ei olnud, ei püüdnudgi ma perenaese ametit, vaid sõitsin tuimalt ühes pidudele. Esiotsa sõitsime kolmekesi - ümberkaudsete "saksikute" juures visitisid tegemas. Kui aga noor proua kõiges tutvuskonnas ära näidatud oli, kaldus Jakob jälle rohkem oma äritegevuse poole, ja nüüd oleks elu ilma tõsise ülesandeta alatistel võõrsilkäikudel, kus mind vististi mu seisukorraga kokkukõlata troostita meeleolu pärast nagu imelooma salaja vaadeldi ja arvustati, väljakannatamatuks muutunud, kui mu mehe majas kõige mamma poolt hoolega soetatud saksiku värvi ja vaaba üle ometi mitte iseäraline tervestav ja karastav Eesti rahvusline õhk ei oleks heljunud. Kuna minu isa maapoisist linna kaupmeheks saades oma uue seisuse kindlustuseks ja kaitseks ikka Saksa keelt kõneles ja sakste huvisid kumardas, ja ainult isekeskis olles, vahel nagu nalja pärast oma ainsale lapsele mõnda eestikeelset laulu laulis, ehk pool häbelikult oma kehvast lapsepõlvest jutustas, ja sedagi ainult siis, kui mammat kodus polnud, oli Jakob ikka oma rahvaga ühendusesse jäänud. vanemate päranduse järeldusel juba jõukas ja iseseisev, ei tarvitsenud ta võõra olu auustamist, ega oma salgamist, rääkis ainult tarbekorral võõrast keelt, ja armastas esimeses reas oma sugurahvast. Sellepärast valitses tervem ja tõsisem õhk ta majas, ja tundus mul esimesel kokkupuutumisel kodusem ja armsam kui võõra rahva kombed. Oli just suur vaimustuseaeg Eestis, ja "valulapse" Eesti Aleksandri kooli ehitamine soojendas kõigi isamaalaste meeli. Igalpool asutati rahakorjamiseks komiteesid, ja iseäranis elavalt asusivad Eesti naesterahvad tööle. Linnas elades olin sellest juba kuulnud, aga meie saksameelsetes ringkondades ei olnud õiget usaldust "tuisulaste" veidra ettevõtte sisse talupojakeelelist gümnasiumi asutada. Maal aga kiskus sugurahva tõsine vaimustus minugi tuimusest ja virgutas tööle. Ja et minul, pääliskaudselt ja võõriti, aina mõnu-maitsmisele kasvatatud olemusel hiljem kõige õnnetuse ja eksimise kiuste ometi veel õnn oli mõne tõsise kasutoova töö pääle tagasi vaadata, selle eest võlgnen Jakobile, ja suurelt jaolt ka kadunud Jaanioru perenaesele, sellelesamale, kes mu pulma ajal nutuse nooriku üle pahandas, iseäralist tänu. Meie nurga Aleksandrikooli abikomitees, milles Jakob esimees oli, ja mille tõttu minule ka kohe amet anti, oleksin oma teadmatusega haledalt alla jäänud, kui komitee hing, liht talunaene mind mitte oma õpetuse ja juhatuse alla ei oleks võtnud. Ja mitte ainult komitee asjus ei õpetanud ta mind tööd tegema, vaid oma tüseda lihtsusega selgitas ta ka muidu mu uduseid tundeid ja võõriti vaateid. Ühte aga ei suutnud temagi. Nimelt mind õpetada oma saatusele alla andma ja neid lootusi täitma, mida mu mees pulmaõhtul avaldanud ja mille pääle ta ühesuguse kannatuse ja hellusega kaua ootas. Lapselt olin Jakobit hää onuna armastanud, ja nüüd auustasin teda ta suuremeelse, õiglase, aatelise ja ligimesearmastava iseloomu pärast veel rohkem. Onuna oleksin teda teeninud ja armastanud kõigi oma hingejõududega. Aga abikaasana sellele vanale hääle mehele läheneda - see ettekujutus sünnitas vastolu, millest ma üle ei saanud. Selle mõtte juures hakkas alati hirmus halb ja kui ma märkasin, et Jakob liginemist ootas, muutusin ma ilma tahtmata külmaks ja tagasi-tõrjuvaks, kui me ka komitee või muudes erapooletutes küsimustes päris usaldavalt ühesnõuus olime olnud. Kaua pidas Jakob seda vist lapsikuks tujuks, ja naeratas. Siis aga läks ka temagi tõsisemaks ja külmemaks, ja hakkas eemale hoidma. viimase pöörde vastu ei olnud mul midagi, muud kui hingesse jäi üks tühi koht, mis valutas ja häbistavalt alla vannutas ja mida ei kõige südimad enesevabandused ega isamaalised tööd täiesti rahustada ei suutnud. Aastad läksivad mööda. Mamma, kes meie isamaalistest huvidest järjekindlalt osa ei võtnud, ega isegi meie näitemüükidele ega kontsertidele ei tulnud nende talupojalise laadi pärast, vaid ainult oma saksikus ringkonnas läbikäimist pidas, sattus ühel õhtul tohtri juurest tulles tuisu kätte, külmetas ja jäi haigeks. Haigus kujunes kohe üliägedaks kopsupõletikuks ja viis ta vaevalt nädalase põdemise järele järsku hauda. Mu vaene ema! Abikaasa eluajal oli ta oma ainsale lapsele õrn ja armastav ema olnud, tihti isegi liig hää ja hellitav. Pääle isa surma ja sellele järgneva kitsikuse aga muutus ta mulle lausa vaenlaseks, kes palvest kui vastutõrkumisest hoolimata halastamalt mu nooruse ja iseolemise oma harjunud elu ja mõnu jätkamise kasuks maha tallas. viimastel aastatel küll oli avalik vaenlus kustunud ja pääliskaudselt kõik libe ja sile, aga õiget ühistunnet ega kokkukõla ei leidnud me ometi. Nagu teine teises laagris seisime üksteise vastu. Mõlemad vist tundsime ühetasa valusalt, et me vildakul pinnal seisime, aga kumbgi ei tihanud ennast süüdlaseks tunnistada, lepituse otsimiseks näis aega veel küll olevat. Sääl tuli järsku ja ettevalmistamata lõpp, ja nüüd seisin ma koguni üksi, ja meeleolu oli tihti lootuseta kurb ja õudne. Ka Jakobgi oli teiseks muutunud. Endisest hoolsast seltside tegevusest, olivad ajad, kus ühtegi koosolekut ega pidu ei alatud, kui teda oma madala rahulise häälega lühikest, aga mõnusat algus- ehk tervituskõne pidama ei sunnitud, oli ta aegamööda ikka rohkem tagasi astunud, ehk ta aineliselt küll ikka kõigi üleüldiskasuliste ettevõtete tähtsam tugi oli. Ikka enam paelutas teda ta laialine äri, ja ikka sõnavaesemaks ja kinnisemaks muutus ta olek, kui me ainult söögiaegadel, nagu "suured saksad" kunagi, üksteist nägime. Muil aegadel ta palju eluruumides ei viibinud, jah, pääle mamma surma kolis ta täiesti tee äärde ärimajasse, et tööle ja talitusele ligem olla. Ka ta tervis ei paistnud enam endine olevat, sest ta oli viimastel aastatel tublisti vananenud ja näis vahel järskude valuhoogude all kannatavat. Aga mina ei julgenud küsida ja ravitsemist pakkuda, ja ta ise ei rääkinud minuga ammugi enam rohkem, kui just tarvis. Suvi andis sügisele ja talv kevadele maad, ja mamma haual olivad juba kaks korda uued lilled õitsenud, kui meie nurga peenemas seltskonnas jälle kord suurem liikumine laeneid lõi. Liiva mõisa rentniku vanem tütar sai mehele, ja et Liiva mõisas alati suurepäraliselt pidustati, oli ümberkaudne seltskond täis põnevust eeloleva pulma pääle. Plaaniti ka midagi iseäralisemat, kontserti pulma eelõhtul, milleks küll mitte täiskunstnikku, kuid ometi hästi edenenud kunstijüngrid saada olivad. Näituseks meie köstri mõlemad ilusad tütred, kellest üks Peterburis laulmist ja teine klaverimängu õppis ja naabrikihelkonnast ühe mõisavalitseja poeg, noorherra Kiin, kes säälsamas end viiulimängus täiendas. Laulud ja mängutükid olivad juba Peterburis valitud, ja nii pea kui kunstnikud suve vaheajale tulivad, algasivad proovid. Aga sääl tuli ootamata äpardus. Mängija neiu põletas oma käe köögis emal abiks olles keeva veega nii õnnetult ära, et mängimise pääle enam mõteldagi ei olnud, ja et ruttu teist saadaval ei olnud, paluti mind asemele astuda. Ma ei seisnud vastu. Sest esiteks olin ma aastate jooksul oma klaveriga küllalt tuttavaks saanud, et ma suurema harjutuseta nõutava kaunis suure osaga valmis võisin saada, ja teiseks igatsesin just millegi iseäralise töö või jõu pinguletõmbamise järele, et korragi sellest tumedast ja lõdvast õhukorrast pääd välja sirutada, mis viimasel paaril aastal iseäranis rusuvalt meie maja pääl lasus. Ja mu lootus läks täide. Nagu halli udu seest päikesepaistele pääsedes kosusivad meeled, kui ma oma noore ergu kaaslase kõrval rändamist helideriiki algasin. Klaver andis hääli enne pea märkamata täiusel ja kui viiul kaasa laulma hakkas, kord pehmelt paitades, kord võitvalt hõisates, kord kaebavalt kadudes, siis unus lühikeseks ajaks kõik inetu elumõrudus ja hing heljus ääreta ilu ja õnne voogudel. Õhtul aga, kui noor kunstnik ära oli sõitnud, pööras näotu igapäevsus jalamaid tagasi. valus lein ilusa nooruse ja ainsama kadunud armu järel puuris hinges, ja surus pisarad silma. Ja majaherral, kes ootamata kombel eluruumidesse ilmus, läks neid nähes otsaesine kortsu ja silm tusaseks. Ja õhk oli jälle endistviisi raske ja rusuv. Üksainus nädal oli meil proovideks aega. Ja et meid kõiki ühesugune auuahnus täitis võimalikult hiilgavalt ette astuda, siis tegime iga päev harjutusi. Enamasti tulivad kaastegelased meile proovile. Kuna lauljal neiul ka veel suured toaleti mured olivad, ja ta sellepärast ikka varsti pääle proovi ära sõitis, jäi viiulikunstnik kauemalt peatama. Ja et ta ühtlasi hää klaverimängija oli, siis mängisime tihti mitu tundi järgimööda neljal käel ka teisi asju, mida ma paarimehe puudusel ammugi enam liigutanud polnud. Neid palasid aga, mille helil omal ajal Roberti ja minu hinged ühte sulasivad, ei suutnud ma ometi võõra mehega koos mängida. Liig valusalt paisus niigi mälestuste voog, ja et ma võõrale oma tundmusi näidata ei võinud, pidin mõndagi korda mängu katki jätma ja teise tuppa põgenema. Noor kunstnik näis mind sarnastel kordadel tujukaks või liig närviliseks pidavat ja oli siis iseäranis tähelepanelik ja viisakas. Ta oli üleüldse hästi haritud ja hääde kommetega noormees, muud kui vahete-pääl liig jutukas, mis ärevatel tundidel õige tülikas oli. Ta oskas õige kaasakiskuvalt kõneleda, ja pidas mulle mõnegi täielise ettelugemise helikunstist, mida ma häämeelega kuulasin. Kuid vahel sattus ta üleliigsesse vaimustusesse ja siis asus ta nii lähedale ja kõneles nii suu sisse, et ta mul, naeruväärt, aga tõsi, - Jakobi pärast piinlik oli. Esimesel prooviõhtul oli ta juba imeliselt äravihastatud näoga meie külalisest mööda läinud, ja ta tuju läks iga päevaga halvemaks meie proovisid kuulatades. Üheltgi proovilt ei puudunud ta nüüd enam, kuna ta viimasel ajal meie külalisi peaaegu tähelegi ei pannud. Jah, meie maja õhk oli liig raske ja ammu juba ääreni halbtusega täidetud. Pikselöök ei võinud tulemata jääda, ja ootamata ruttu tuli ta. Kaks päeva enne pulma, kui me köstri juures täieliselt korda läinud viimase proovi ära olime teinud, tuli noor viiulikunstnik mind, kes ilusa ilma pärast jalgsi olin, koju saatma. Peagi oli meil paari versta pikune otsem tee läbi metsa ja põldude käidud, ja et veel õhtuks küllalt aega oli ja õhk õige kuum, palusin oma saatjat sisse astuda ja theed juua. Ka Jakobit, kes väljas töörahva juures seisis, kui me mööda tulime, palusin theelauale. Aga ta lõi ainult käega ja pööras meile selja. Sellepärast jõime ilma teda ootamata theed, ja siis astusime veel kord klaveri äärde, sest noormees pidi kohe pääle pulmapidu ära sõitma. Ja siis sündis, et ta ühe iseäranis ilusa laulu üle, mida ma enam ei mäleta, jälle kord taevani vaimustatud sai, ja ilutsedes ja poole häälega üksikuid taktisid ette lauldes mulle nii lähedale tükkis, et me peaaegu suu suud vastu seisime, kuna mina ikka taganedes juba seljaga seina vastu toetasin, mis paraku eest ära ei nihkunud. Ja siis tõmbas iluhelidest joovastatud noormees mu mõlemad käed pihku, kuna ta suurepäraliselt hüüdis: - Kui teie sarnaseid kõigele ilusale ja hääle avatud hingesid rohkem leiduks, auustatud proua, võiks maailma päris paradisiks pidada ... Sääl lükati saali uks, mis ennegi poolavatud oli, äkisti pärani lahti ja Jakob, kes nooremehe hüüdu vistist kõrval toas valesti kuulnud, tormas sisse, nii vihane ja üritatud ja lõkendav-punane näost, kui ma teda veel ialgi polnud näinud. Kahe sammuga oli ta meie juures, ja kuna ta aimamata noortmeest nagu takutorti õlapidi raputas, karjus ta kähiseva häälega: - või siin arvad omal paraja paradisi aseme olevat! Käi välja mu majast, vilets naestepetja! Noor kunstnik oli ootamata süüdistuse üle nii heitunud, et ta sõnagi vastata ei osanud, ja sündmust vist koguni hinnata ei mõistnud. Seda selgem oli minule, mis Jakob mõtles, ja ilma roiumata tõttasin vaigistama. - Jakob, Jumala pärast, sa oled täielisel eksiarvamisel! Rahusta ennast, meie kõneleme ju ainult muusikast, palusin ma, teda kätt pidi ära tõmmata püüdes. Aga muidu vagune, mõõtupidav mees oli kui arust ära. Ühe käega mind eemale tõrjudes, sasis ta teisega meie külalise kraest kinni, ja enne kui ma üht sõnagi veel ütelda sain, oli noorherra ukse taga, mille Jakob paukudes ta järel kinni virutas. Siis astus ta minu ette. Kanges ärevuses vabisedes, nägu vaheldades kord surnukahvatu, kord veripunane, silmis viha ja ühtlasi nagu kaebav lein, toetas ta tükk aega laua najal, enne kui kanged huuled sõnu leidsivad. Minul oli halemeel ta päris ilmaaegu tekkinud äritava kahtluse pärast, ühtlasi aga kole hirm, nagu raske süü päält tabatud kurjategijal kohtumõistjat nähes. Ka minagi ei suutnud paigalt nihkuda, veel vähem usaldasin silmi tõsta ehk suud lahti teha. Nii seisime tükk aega oodates. Siis näitas Jakob käega ukse poole ja ütles: "See mees ei tohi enam mu läve üle astuda, ja üleüldse keegi, kes mu maja auu - roojastada tahab! Ja sina - kivisüdamega naene, nüüd nõuan ka sinult kord vastust! Kas sul sellest küll ei ole, et sa oma hoolimatuse ja külma äratõrjumisega mu maja mulle - põrguks oled teinud, et sa nüüd päris mu oma silmade all võõrsilt kokkujooksnud armukestega jantima hakkad, ja ainsama, mis mul veel on, mu maja- ja meheauu põrmusse tallad. Hambad ristis olen kõik need pikad seitse aastat, mis sa mu tore proua oled, vait seisnud ja sind elada lasknud, kuis sa ise tahtsid. Aga nüüd pead sa tõtt kuulma. Kas sellest küll ei ole, et sa sest silmapilgust, mil ma sind auuga oma majasse tõin, minule ainult põlgust oled näidanud, ja minuga, kelle vaevaga korjatud varandus kõik su ees keelmata tarvitada oli, minu oma majas aina kui narriga oled ümber käinud, et sa mind nüüd ka veel võõraste ees naeruks tahad teha? Kõik need aastad olen su uhkuse ja külmuse vagusi ära kannatanud, sest ma ise olin omale paraku selle risti kaela võtnud. See oli mu oma rumal eksitus, kõigi häätegude eest kui mitte muud, siis ometi lahkust ja osavõtmist kooselus loota. Selles kõiges olin ennast kibedasti petnud, aga see ei olnud teiste süü, sellepärast seisin vait. See kõige uuem päätükk mu uhke proua eluromanist aga kiskus mu suu lahti, ja nüüd ütlen sulle selge sõnaga: armukesi ei tohi sa minu majas omale pidama hakata. Ennem olgu - kõigel lõpp! Seitse aastat! Kas tõesti juba nii palju seda õnnetut aega oli, mil ma alalises tundmuste ja elunõuete vastolus ometi oma pühaks kohuseks olin pidanud oma iseolemist alal hoida ja kaitseda... Päältnäha oli ju ka Jakobil päris ükskõik olnud, kuidas ma elasin - ja nüüd kiskus ta mul korraga pinna täiesti jalgade alt ära. Nagu nuiahoobid langesivad ta süüdistused mu pähe, ja ma ei julgenud neid valeks ajada. Ainult see viimane, ei, sääl pidin kõnelema, ja kõike jõudu kokku võttes kogelesin vaevaga: "Sa oled täielises eksiarvamises. See noormees, kelle sa praegu välja viskasid, ei ole mu armuke, ma ei tea, miks sa nii halba minust mõtled. Ja mis muidu meie vahekorrasse puutub... sa olid ju alati ise - kõigega rahul! Ta naeris vihaselt. "Jah, see jõledus, et mina vana ärapõlatud ja halvaks-peetud mees kaebades ja vingudes oma uhke proua jalgade ees armu oleks - norinud, on küll tegemata jäänud", kostis ta lõikavalt. "Kui kõik tehtud, ja kõik soovid viimse võimaluseni täidetud on, ja naese süda ikka kiviks jääb, millest ühtegi tundmuse sädet välja lüüa ei saa ja kõige lahkuse ja õrnuse vastu ta näol ikka ühesugune tagasipeletav kõrkuse joon asub, siis ei palu õige mees enam - saab ilma kah läbi, ja leiab oma ametist või kutsestgi rahustamist kuni - noh kuni ta ka veel väljaspoolt vaenlastega võitlema peab. Siis aga ei mõista ta enam nalja. Et minul selle nooreherra liristamine ja lõõritamine kahtlane näis, sellepärast tungisin täna sinu luuleriiki, ja nüüd - Ah - küllalt ju sellest inetust etendusest! Tal näis korraga nagu kange valuhoog üle keha käivat ja hinge kinni matta tahtvat, lõi käega ja läks komistades ja vaarudes ruttu toast välja. Minul oli, nagu peaks ma andeks paludes ja toetades tagajärele jooksma, aga mu jalad ei kandnud mind sammugi edasi. Jõuetult istusin toolile, mille najal ma senini seisnud. Mu pää huugas ja süda peksis, ja kadunud oli kõik iseteadvus. Ununud oli, et ma kõik need aastad oma õnnetust kurtnud ja end saatuse armuta petetud vaeseks-lapseks pidanud. Üksainus hüüd kajas kohut mõistes läbi hinge ja tõendas vahetpidamata: süüdlane, süüdlane! Nüüd näis mul korraga, et ülekohus, mida mulle aastate eest tehtud, koguni varju jäi selle vastu, mida ma ise oma kohuseid täitmata jättes üles olin kuhjanud. Aastad läbi olin ainult oma hääksarvamise järel võõras majas elanud, ja ehk mul küll tihti häbisarnane halb tundmus tuska tegi, ei olnud mul ometi ialgi meelde tulnud Jakobi tundmusi arvesse võtta. Ma nägin ta alati rahulise ja vagusa, ja ei aimanudgi, missuguseid haavu mu hoolimata enesearmastus temale lõi. Ühes emaga olime tema kulu pääl hästi elanud ja tänuks selle eest ta hinge nii ära kihvtitanud, et ta sõnu ütlema pidi, mille sarnaseid tänini vist keegi selle hää mehe suust polnud kuulnud... Ma ei tea, kui kaua ma oma pääle kaebavate mõtete vahel olin viibinud, kui korraga uks jälle lahti kisuti, ja toatüdruk sisse tormas. "Proua, kus te ometi olete", karjus ta etteheitvalt. "Me otsime teid kõiges majas. Tulge ruttu, herra hakkab vist surema." Nüüd virgusin ma tarretusest ja kargasin püsti. Ehmatanult jooksin eestõttava tüdruku järel läbi aia kontori majasse, kus Jakob tõesti kange ja kahvatu nagu suruu oma eratoas sohval lamas. Üks ta sellidest pani temale külma vette kastetud rätikuid pää pääle, kuna teine just ukse ees ootavasse vankrisse kargas, ja suure kiirusega tohtri järel sõitis. Ma olin nii hirmunud ja tundsin oma nii alandatud ja õigusteta olevat, et ma julguseta ukse alla seisma jäin. Mind nähes aga jättis noormees kohe oma toimetuse seisma, ja tuli mu juurde. Ilma küsimist ootamata kõneles ta, et Jakob umbes tunni aja eest suures ärevuses kontori tulnud, ja väga iseäralik olnud. Esiti käinud ta ühtelugu rahutult mööda tuba, siis tõstnud ta nagu otsides raamatuid ja paberisi. Äkisti aga jäänud ta kangelt seisma, nagu post, ja langenud siis elutalt põrandale. Tema ja teine noormees tõstnud ta üles ja kandnud sohva pääle, ja hakanud külma veega ta pääd ja rinda kastma. Tükk aega olevat ta koguni tundmuseta olnud, nüüd aga olevat ta juba suud liigutanud, ja vähe kättgi tõstnud. Ta paluda nüüd mind haige juurde jääda, kuna väljas veel palju toimetust olla. Ma nõkutasin nõuus olles pääd, rääkida ei suutnud ma ja astusin vaevaga jalgu taga vedades sohva äärde. Ka mähkmed uuendasin. Siis aga langesin ta aseme äärde põlvili ja purtskasin valjusti nutma. Ma ei jõudnud oma hirmsat ahastust enam alla suruda ja nuuksusin nii kaua ja nii meelt-heitvalt, ja mu kuumad pisarad langesivad nii rohkelt Jakobi sohva päält allarippuva käe pääle, et nad teda tarretusest äratada aitasivad. Meelemärkus hakkas tagasi tulema, ja ta tõstis, ehk küll vaevaga, oma käe mu õla pääle. Säält võtsin ma ta oma huulte vastu, kuna ma sügavamast südamepõhjast palusin: "anna andeks, oh anna andeks! Nähtava vaevaga meeli kogudes, ja kangel keelel ja sõna-haaval, aga ometi arusaadavalt, hakkas haige viimaks kõnelema. "Ära nuta", keelas ta nõrgal häälel, "ära tee mulle oma kaebamistega ilmaaegset raskust. Minu tee on lõppemas... ots on käes. Nüüd teeme lõpuarve. Anna ka sina... andeks, ja... Õnnistegija halastagu meie mõlemate pääle... Ka mina tegin ülekohut. vana mees ei tohtinud noort last oma kõrvale kiskuda ja kuna ma kohe ju eksitust märkasin ... siisgi oma kõrval... kinni pidada... Nähes, et sa minuga ial ei leppinud... oleksin sind ammugi pidanud vabaks laskma. Aga ma ei suutnud sinust lahkuda mul ei olnud kedagi muud siin ilmas... sa olid mu ainsama sugulase laps... tahtsin sulle aega anda arjud ... ei uskunud, et sa mind jäädavalt põlata võiksid! "Oh Jakob," hüüdsin ma kibeda kahetsusega. "Oleks sa ometi enne juba nii minuga rääkinud! Ma ei teadnud ju - oh kui sa nüüd veel terveks saaksid!" "Mis siis?" küsis ta teravalt mu otsa vaadates. "Ära peta ennast ... armu ei saa sundida, paremat ikka ei tuleks... Unusta ära, mis ma täna sulle ärituses... halba ütlesin... mul ei ole mingit viha enam... Mu vara jääb pääle mõne erandi... mis kirjas seisab... ja mis sa välja pead maksma, kõik sinule. Andku Jumal sulle õnne... ja rahu teda tarvitada..." Ta vaikis väsinult, ja siis tuli tohter ja oli väga kuri, et ma teda üleüldse rääkida lasknud. Mu mees olevat juba ammugi südamehaigust põdenud, ja ikka olevat äkilist hädaohtu karta olnud. Majarahva kohus olevat olnud pisematgi äritust eemal hoida, mitte aga nii raske krambi puhul veel pikkadele kõnedele ahvatleda. Nii tapeldes jäi ta ise haige juurde, ja võttis kõik oma teaduse-abinõuud tarvitusele. Öö, mille ma valvates Jakobi ukse taga istudes mööda saatsin, läks haigel hästi mööda. Teisel hommikul aga kordus kramp, millest ta enam ei ärganud... Matustest, mida meie sõbrad ja ta oma äriametnikud suure toredusega toime panivad, on mul ainult udused mälestused. Ma viibisin kõige selle aja, mil tohter mind surnu-toast ära oma kambri saatis, kuni selle silmapilguni, mil ma surnuaialt jälle sinnasamasse tagasi jõudsin, nagu halvavas poolunes. Kõigest ju pidin osa võtma, igalpool kaasas olema, kõigile kahetsust avaldajatele kostma, aga see sündis kõik masinlikult, raskete liikmetega, segase pääga, ilma et ma ise õieti teadsin, mida ütlesin. Kui kõik möödas, oli ka minu jõud otsas, ja jäin raskesti haigeks. Mitu nädalat olevat ma meelemärkuseta ägedas palavikus surma lävel seisatanud, ja vahetpidamata soninud ja kaebanud. Ehk mul küll sugugi himu ei olnud enam terveks saada ega eladagi, hakkasin ometi jälle suve lõpul kosuma. Esiotsa oli väga raske endistesse rööbastesse tagasi pöörda. Kõik viimased sündmused, kõigepäält Jakobi surma eel olnud kodune kurbmäng, mis paraku koguni liialdatud kujul tuttavaks oli saanud, ja mis ka Liivamõisa põnevusega oodatud piduetenduse tükati ära rikkus, erutasivad inimeste meeli ja ahvatlesivad arvustusele ja kohtumõistmisele. Iseäranis vali oli kohtumõistmine, nagu ikka, kui ainult pääliskaudsete, üleskohutatud kuulujuttude järel otsustatakse. Hakatuses ei söandanud pea üksgi meie paljudest alati hästi vastuvõetud tutvatest mulle endisel viisil läheneda, pääle armsa Jaanioru perenaese, kes mul kõige ligem olnud, ja rahva pööraseid juttusid lihtsalt ei uskunud. Ja hää oli, et armsad ligimesed jõuu ja meelte kogumiseks aega andsivad, seda sügavamini suutsin Jakobi mitmesuguseid pärandusi tundma õppida. Nii lihtsalt, ilma kõla ja uhkuseta, kui ta oma teed oli käinud, nii paljudele oli ta vaiksel, varjulisel viisil hääd teinud. Hulgakaupa leidus perekondi, kes tema abil olivad haigeid põetanud, lapsi koolitanud, vankuvaid majapidamisi püsti hoidnud. Abirahasid, millest keegi ei teadnud, olivad kõik häätegevad ja isegi valla asutused saanud. See kõik seisis selgelt kirjas, ja et ta vist ammugi äkilist lõppu kartis, olivad ta edaspidiseks korralduseks määrused. Mina aga olin õnnelik, et mul kõiki neid kohuseid täites võimalik oli surnud häätegija mälestust auustada, ja sarnase tööga ühtlasi oma valutavat südametunnistust vaigistada. Kümme aastat on väljaandev mõõt kõigele, mis elav ja liikuv looduses. väike inimene, ja väike puu suudavad mõlemad selle aja jooksul vaatlejal üle pää ulatada, ja eluraskustes närtsinud hing võib kümne aasta vältusel rõõmsaks ja terveks saanud, ja hallist udust läbi päikese kätte tunginud olla... Kui ma kümne aasta eest esimest korda, nutt silmis ja ahastus südames, Pikanõmme aias kõndisin, oli kõik looduseilu mu silmis tume ja vastik olnud. Nüüd aga tuli kevade, mil näis, nagu oleks taevas selgem ja sinisem kui ialgi enne, nagu lõõritaksivad linnud enne kuulmata viiside ilul, ja nagu ei oleks ühelgi kevadel niipalju õisi meie aias puhkenud ja lõhnanud kui seekord. Puud ju olivad suuremaks sirgunud ja kõik põõsad paksemaks paisunud ja õite pinda juurde kasvatanud, aga vaatlejaid silmi teritas uus kaugelt vaatepiirilt paistev õnnetõotus. Õnn! Heldekene! Kas elutõsidustes karastatud ja valminud inimesel otse naeruväärt ei olnud, sarnasest linnu-laulu ja kevade-õitega ühenduses seisvast mureta noorusele kohasest mõistest und näha? Kui ta hõisates, võitvalt ja uhkelt ette tungides oleks tulnud! Aga tasa ja arglikult ta lähenes, ja alandlikkude silmadega piilus ta kevade õite vahelt! Ja aegamööda sai ta julgemaks ja tõotusrikkamaks ja käskis: heida lein kõrvale ja tee uksed lahti! Nüüd algab uus aeg, ja uus elu! Ja mina olin - kergemeelne usaldama! Pääle Jakobi äkilise surma, mille põhjendajaks mind ju enam-vähem valjult kõik ümbruskond süüdistas, oli elu esialgu õige vaikne. Ainult äri korraldamine, mille ma asjatundmise puuduse pärast ära lõpetasin, andis vaheldust. Tööstuseasutused ja maad andsin meie senistele ametnikkudele rendile, oma kätte jäivad ainult elumaja aedadega. Ja siis tulivad vagusamad ajad veel, mil ma lugesin ja näputööd tegin, oma väikest majapidamist korraldasin, vana Leena oli igavesele puhkusele minnes ometi kord perenaese ameti kätte andnud, Jakobi hulga kaitsealuste asju toimetasin, ja rahul oma eluga olin. Aga häädel ligimestel ei meeldinud see pikapääle. vist puudus meie maja laialine ja rohke võõraste vastuvõtmine seltskonnas liig tuntavalt, et üksikule naesele, keda omal ajal küllalt ei oldud taga rääkida jõutud, jälle lähenema hakata. Ehk küll teadsin, et see enamasti omakasu pärast sündis, ja alguses ainult harva kutseid vastu võtsin, ei kestnud ometi kaua, kuni ma jälle meie nurga seltskonna läbikäimise keerus seisin. Iseäranis agar oli meie uue alles hilja asunud aptekri proua mind uuesti meie tutvuskonnas koduseks tegema. Ta oli ilusa ja tähtsa näoga naesterahvas, ja näis mul kohe esimesel nägemisel tuttav ja meeldiv. Ja temagi tõendas, et ta mind kohe kirgliselt armastama hakanud, ja ei jaksanud aru saada, kuis nii noorelt ja nägusalt aina leinale võida elada, kuna ometi iga mõistliku otsuse järel leinaaeg ammugi ümber olevat. Et mu kohus nüüd olevat kadunud aastate lepituseks igast lõbustusevõimalusest kinni haarata, olevat ta omale lubanud mind oma sünnipäeva pidule paluda. Ja ta lootvat, et pidu, mille kaunistuseks ka ta ainus vend külla tulnud, ka mulle meeldima ja mind huvitama saaks. Lahkele kutsujale ei, olnud võimalik vastu seista, ehk teatus ta tundmata vennast küll ühtegi aimdust minus ei äratanud, ja mu koguni külmaks jättis. Siisgi sõitsin ettekavatsetud päeval iseäralise häämeelega aptekri poole. Pidu oli tõesti maitserikkalt ette valmistatud, ja kõik kutsutud hääs tujus. Ja - üks teiste hulgas, keda ma kümme pikka aastat näinud ei olnud, veel vähem temast ialgi sõnakest kuulnud, pani esimesel silmapuutumisel mu vere kiiremalt käima, ja hinge kirjeldamata õnnetundes värisema. Nagu valitseja oma teenrite keskel, nii paistis ta sihvakas uhke kogu, ja tähtjas ettevõtlik nägu meie rahuliste ja lihtsate maaherrade seas. Ja nagu muusik kõlas ta osav ja valitud kõne. Ka tema oli mind kohe näinud, ja enne kui ma oma sügavast erutusest üle sain, ja seisukohta võtta suutsin, seisis ta juba mu ees. Teiseltpoolt lendas majaproua, nüüd märkasin ma, miks ta mulle kohe nii armas oli olnud, esitelema. Aga enne kui ta rääkida sai, lausus Robert Täht: "Ära vaeva ennast, armas õde. Ma loodan, et armuline proua meie endist tutvust, mille mälestus mul nagu hele kiir kaugest paremast ajast pikad aastad läbi hinge on valgustanud, ära ei salga." Ja siis seisime nagu lapsed käsikäes, ja vaatasime üksteise silmi, ja ei leidnud ülevoolavas jällenägemisrõõmus, mis mõlemate hingesid täitis, esiotsa sõnu. Õhtu jooksul aga tutvustas Robert mind ometi oma elujuhtumistega. Robert ei olnud selle koha pääl, millest ta mulle lahkumisel rääkinud, mitte peatama jäänud, ka järgmise pääl mitte, millepärast ta ühtegi mu meeltheitvatest appikutsetest näha ei olnud saanud. Aastatekaupa oli tal vastaste oludega võidelda olnud, mille teatamisega ta mind, keda ta õnnelises vanematekodus arvanud, tülitada ei tahtnud. Alles mõne aasta eest saanud ta kogemata teate mu isa õnnetust surmast, ja ühtlasi minu mehelesaamisest, ja ehk see tal küll valusa löögina läbi hinge tunginud, õnnistanud ta ometi saatust, kes mind tema pääle ootama jääda ei lubanud. Kauase, väikse tagajärjega töö järele võõrsil olevat ta nüüd kodumaal puhkusel, ja paar õnnelist päeva juba oma ainsama õe juures külaliseks. Kuid ilusam kõigest, mis vaenuline elu temale viimasel ajal lubanud, olevat tänane lootmata jällenägemine sellega, kelle pilt alati kui pühadus ta hinges säranud. Kui õnnelik olevat ta, et elu minu üle nähtavalt aina hääd kuhjanud, ja isegi mu ilu ainult suurendanud, ja midagi võtnud, kui vast ehk lapsepõlise mureta naeruläike silmist. Üleüldse olevat ma liig tõsine oma hää seisukorra kohta, millest temale kohe kõneldud, kui mu tore sõiduriist pidu algul trepi ees peatanud. "Miks olete nii mureline, armuline proua?" katkestus ta korraga rahutult oma kõnet. "vast teen teile haiget oma varjamata jällenägemise-rõõmu avaldustega." Ma naeratasin ja vabandasin oma tõsidust. Ma ei tahtnud ütelda, et ta kõige õnne ja huvituse tõttu, millega ta armast häält kuulatasin, mulle tõesti pisut haiget tegi, et ta välise paistuse järel mu elu ainult rooside pääl elatud arvas olema, ja vist aimatagi ei suutnud, mis valud ja kibedused mu hinge olivad piinanud. Ja ometi oleks ta seda tundma pidanud, kui mina temale nii armas olin, kui tema minule. Ise ma aga ka sellest kõneleda ei tahtnud, ja nii mälestasime kõige õhtu otsa ainult hääd, mis olnud, vaikisime kõik halva surnuks, ja lahkusime rõõmsat jällenägemist lootes. Teisel hommikul äratas päike, mis ju otse magamisetuppa paistab, mu varakult üles. Ta näis varasem ja säravam kui ialgi enne. Aga kui ma riidesse panin, ja harjunud kombe järel kõigepäält aeda astusin, säras seegi nii imelises pühade ilus, et ma pea kohkunult vaatama jäin. "Mis sa tahad, kevade?" heljus mul lauliku küsimine meelde. "Miks kõik loodus hiilgel end ehtimas, ja linnud hõiskamas, ja mis imeline õnne aim mul eneselgi südames hoovab? Ma ei julgenud omale kosta ja otsusele jõuda, miks see kõik nii oli. Liig armas oli halli olevikku kõrvale jättes kuldsest tulevikust unistada. Pärast lõunat tulivad aptekriproua ja Robert vaatama, kuis eilne pidu mulle mõjunud. Nad olivad eila juba tulekust teatanud, kuid sellegipärast sattusin ettesõitvat vankrit nähes ärevusesse, nagu oleksin ma alles kaheksateistkümneaastane plika olnud, ja pidin kõik jõuu kokku võtrna, et oma häälele ja liigutustele kindlust anda. Kuid õnneks oli prouast-külaline nii sätendamas hääs tujus, ja Robertil enne sisseastumist kutsariga õiendamist, et mul aega oli rahuliseks jääda, ja siis külalised rõdul kaetud kohvilauale juhtisin. Pääle kohvijoomist näitasin külalistele oma kodu ja kõndisime aias. Aga Roberti pääle näis nüüd joovastav kevadene ilu aina kurvameelselt mõjuvat, kuna ta juba tullesgi väga tõsine oli. Täna tahtsin mina tõsiduse põhjust teada, aga ta oli väga tagasihoidlik ja kostis ainult põigeldes. Lahkudes aga sosistas ta, kuumalt mu kätt surudes, temal olnud kord üks kallis, kallis nõmmelilleke. Kade põhjatorm kiskunud selle ta käest ja asetanud kuhugile hästiravitsetud aeda. Pika aja järel leidnud ta oma lillekese, ilusamalt puhkenud kui ialgi enne. Aga ümbrus olevat liig tore, ja lillekesel liig hää, ei tea, kas ta ialgi enam ta pääle mõtelda tohtivat. See suruvat ta meelt. Mu vaevaga-võidetud kindlus sattus jälle hädaohusse. Huuled ei osanud ühtegi sõna lausuda, aga silmad vist kõnelesivad tahtmise järele. Ta suudles tormiliselt mu kätt, lõpetas järsku õe sõnarohke jumalagajätmise ja hüppas vankrisse. Aga nägu oli rõõmsam minnes kui tulles. Järgmistel nädalatel nägime üksteist pea iga päev ümber-kaudsetes perekondades. Kõik tõttasivad aptekrirahva toredat külalist omapool vastu võtma ja kõik olivad vaimustatud ta osavast ja peenest seltskondlisest ülesastumisest. Ühelhäälel soovisivad kõik sarnast huvitavat isikut jäädavalt meie seltskonna liikmeks võita, ja nii tulin ma ainult üleüldistele soovidele vastu, kui ma end ühel ilusal suvepäeval meie rõdu jahedas rohelises ümaruses teist korda Robert Tähega kihlasin, ehk nagu ta ise ütles: igavest teenistuse lepingut tegin. Ka seegi kord ei soovinud Robert meie kihlust enne kuulutada, kui kõik pulmadeks, millega ju viivituseks põhjust ei olnud, valmistatud oleks. Sellegipärast imbus teade meie lepingust ometi peagi rahva sekka, ja leidis igalpool hääkskiitmist. Isegi Jakobi tuttavad talumehedgi, kes vahetepääl veel külas käisivad, arvasivad, et sarnane, suurtes oludes harjunud, tööde ja inimeste tundja mees mulle just majasse ära kulunudgi. Häda olnud, kuis Jakobi õitsev äri ja laialised ettevõtted oskamata käte läbi ära pillutatud. Nii siis oli asi haruldaselt hästi ja kõikide meelepärast joones, ja ainult mõni nädal veel lahutas mind mu palavaltigatsetud õnnest. Kuna Robert nädalapäevaks ära reisis oma seniseid olusid korraldama, valmistasin mina uue peremehe vastuvõtmiseks majas ette. Palju teha ei olnud, vana oli omal ajal kõik kõige paremas korras maha jätnud. Säravas selguses näis meie õnnetaevas paistma. või ajas ometi veel kusagilt must õnnetuse pilv üles? vahel lõi süda arusaamata kombel nagu raskeks... Pühapäeval oli meid kirikus esimest korda maha kuulutatud, ja meil ühtlasi suur võõraste vastuvõtmine olnud. Et kihlust iseäranis ei teatatud, tulivad sõbrad esimese kantslist kuulutuse puhul õnne soovima. võõraid oli rohkesti olnud, ja viimased alles poole öö aegu ära sõitnud, sellepärast olin esmaspäeva hommikupoolel kaunis väsinud, ja istusin roidunult oma käsitööga rõdul. Sääl segas vankri mürin ümbruses valitsevat vaikust. Ega ometi nii vara keegi õnnesoovija ei tule, mõtlesin ma tüdinenult. Robert ka täna ei tule, ei tahaksgi neid üksi enam vastu võtta. Ootasin vankrit lähemale tulevat, kuid mürin jäi vait. Sellevastu kuuldusivad mõne aja järele arglikud, viivitavad sammud, kord kergelt tipsides, kord raskelt lohistades. Uudishimu peletas väsimuse. Tõusin üles vaatama. Tulejad olivad kahvatu ja haiglase näoga naesterahvas ja väike ilus, umbes kahe-aastane tütarlaps. vistist mõni abipaluja, nagu neid ju tihti käis, muud kui et ma teda ei tundnud. Ja et naesterahvas nagu jõuetult trepi käsipuu najale toetama jäi, läksin neile vastu, ja tõin väikese tüdruku käekõrval trepist üles, kuna ma naesterahvale, kes arglikult proua Mendeliga kokku saada palus, ennast kui nõuetav esitelesin, ja teda palusin üles tulla ja istet võtta. Ikka nagu kaheldes täitis ta kutset, ja istus alles teist-kordse pakkumise järele toolile. Et talle aega anda ennast koguda, võtsin väikese armsa näoga tüdrukukese sülle, ja andsin temale hommikust saadik veel laua pääl oleva taldriku päält kooki. Laps leppis minuga hästi, ja tükk aega läks temaga mängides ja hellitades mööda. Siis pidin ometi jälle külalise asja järele küsima. Kuid külaline näis ikka nõutumaks ja segasemaks jäävat. - Oh armas proua, kogeldas ta viimaks. Teie olete nii hää mu lapse vastu, ja mina pean teile ometi haiget tegema. Oh, ma ei suuda ise rääkida. Hilda, tütreke, palu sina oma vaese õnnetu ema eest! Imekspannes pöörsin silmad ema päält lapse poole. Ja juba tuli väiksele enne vist kätteõpetatud salmike meelde. Ta pani oma käekesed risti, ja nagu õrn linnukese häälitsemine kõlas paluvalt: - Ära võta mu papat ära! Ehmatanult kargasin ma püsti, ja lasksin lapse sülest. - Jumala pärast, mis tembutamine see on, mida te soovite? Ka võõras oli püsti ajanud. - Ma teadsin, et teile pahandust teen, aga ometi sunnib mind seks valus kohus, kõneles ta kurvalt. Ma kuulsin, et Teie mõisavalitseja Robert Tähega abielusse tahate astuda. Kuid mina olen sunnitud seda takistama. Minul on vanem õigus selle mehe pääle. Ma olen, ehk küll veel mitte laulatatud, Robert Tähe - naene, ja mu väike Hilda ta tütar! Kui ma ka iseennast kõrvale lükata laseksin, oma lapse pärast pean oma õigust nõudma, ja sellepärast palun Teid südamest, armas proua Mendel, ärge astuge minu ja mu lapse isa vahele, ärge tehke meid muidugi kurvastatuid aiaäärseteks! Paluja langes nuttes tooli kõrval põlvili, ja ka mina otsisin tarretanud liikmeil tooli. Heldene Jumal, mis see kõik tähendas, ma ei saanud veel hästi aru, mis see inimene rääkis. Kõik ümbrus keeras ja veeres, ja lagi, ei taevas ise näis puruks langeda tahtvat. Siis aga läks pää korraga selgeks, ja hinge asus valu, nagu oleks midagi õige sügavalt ja laialt juurdunud välja käristatud. See oli mu paleus, mida ma kõigis eluraskustes kõrgel olin hoidnud! Armastus, mida ma elu ainsamaks hinnaks ja väärtuseks pidanud. Ebajumal, kelle pärast ma teiste õigusi halvaks pidanud! See kahvatanud nutja naene sääl tooli kõrval oli keerub, kes mu Jakobile tehtud ülekohtu eest paradisist välja ajas, ja mina? Armas Jumal, kas ma tõesti pidin minema? Miks ei olnud mu arm mulle truuks jäänud, nagu mina temale, miks pani ta selle võõra inimese meie vahele, miks valetas ta mulle? vaheajal oli lapseke oma koogi ära söönud, ja tõstis jälle ristis käed üles. "Pai külatanta, ega sa ju ei võta mu papat ära!" palus ta väike suuke uuesti. "Kooki tahaks ma ka veel". vaevaga pisaraid tagasi tungides, mis valusamalt kui ialgi enne silmi pimestasivad, võtsin ma süüta paluja jälle sülle. - Ei, mu inglike, - kostsin ma kõigest jõuust haledust maha surudes, et mees, keda ma üle kõige jumaldanud, mind sarnasesse häbistavasse seisukorda saatnud, ja kindlalt otsust võttes, - kui sina Robert Tähe tütar oled, ei pea su jalakesed mitte minu üle komistama ja haiget saama. Mina ei astu su vanemate vahele, selle pääle võid julge olla. Aga kas siis ometi võimalik on, et seesama Robert Täht, kes minule kui vaba mees lähenes, ja keda ma juba kümne aasta eest tundsin, ka teie mees ja isa on?! vast on kõik see lugu ometi ainult hirmus eksitus! - andsin veel kord kahtlusele maad, nagu uppuja õlekõrrest kinni haarab. "Oh, armas proua," kostis võõras kaastundliselt mu pääle vaadates. "Nii olen minagi kahtlusega võidelnud, kui ma Roberti uuest kihlusest kuulda sain. Aga kes teda lähemalt tunneb, see ta teo üle nii väga ei imetelegi. Ta on ju päältnäha küll uhke ja iseseisev, ometi hirmus raha ja vara järele," kõneles ta õhinal edasi. "Ainus igatsus on tal rikkaks saada, ja see ta muidugi valeteele ahvatles. Kui me endid kolme aasta eest üheteisele lubasime, tema oli Pihkva taga vürst v. mõisate valitseja, minu onu säälsamas väikse kroonumõisa rentnik, oli ta ju nii südamest hää ja armas mu vastu. Sel ajal küll oli minul ka varanduse lootust, sest ma olin oma vana ammugi lese onu ainus sugulane ja kasutütar. Aga just kui meie oma ühendust onule teatada tahtsime, jõudis onu naerdes sõnumiga ette, et tal himu üksikust elust täis saanud, ja et ta ennast ühe noore naesterahvaga, kes hiljuti meie nurka elama tulnud, kihlanud. varsti järgnes ka pulm, ja nüüd arvas Robert paremaks meie asjast vaikida, kuni ta parema koha saaks. Käesolev andis liig vähe sissetulekut, ja kuna minul pääle eelnimetatud päranduse lootuse midagi ei olnud, oleks mõistmata olnud, kehvusega majapidamist alata. Suure südamevaluga, sest ma olin ennast oma armsamale ju täiesti omaks andnud, ja tundsin ennast teises seisukorras, lasksin ta paremat kohta otsima minna. Aga tal ei olnud ega olnud õnne, ja vahepääl ei võinud ma oma muutunud kehalikku olekut enam varjata. Onu sai hirmus kurjaks mu seisukorra üle, ja ajas mind sõimusõnadega majast välja. Robert, kellele küll kohe kirjutasin, ei võinud aidata, ja ma oleksin oma õnnetu lapsukese vist kusagil aiataga sünnitama pidanud, kui mu onu noor abikaasa mu pääle ei oleks halastanud. Esiti salaja, pärast avalikult, pidas ta mind ometi majas, ja ka onu leppis viimaks ära." - Aga kui teie tütreke sündis, siis ometi ei jäänud Robert eemale? Nii armsa lapse vastu ju ei võinud ta külmaks jääda? - küsisin, täis kurvastust Roberti hoolimatust kuuldes "Oh, paraku, ei teaduud ma teda kusagilt leida. Alles kui väike Hilda juba aastane oli. saime ta elukoha teada. Ja nüüd võttis mu noor tädi, kes alati truuisti meie eest muretseb, mind lapsega kaasa, ja sõitis Roberti juurde. Aga Robert vabandas end jällegi. vähemalt aasta veel pidada me ootama, kuni ta meile sündsa kodu valmistada võivat. Tal oli väga piinlik, et meie nii ootamata tulnud, andis pisut raha lapse ravitsemiseks, ja palus onunaist meid veel oma hoiu all pidada, siis saada tõesti kõik joonde. Ja me ootasime. Ja poole aasta eest oli ta ka uue ja hää koha saanud, ja ma lootsin, et ta meid viima tuleb. Kuid korraga kuulsin, et ta ära Tallinnamaale sõitnud, ja ühte rikast leske prouat kosivat. Mina olin koguni nõuutu, aga onunaene ei andnud aega kurvastada. Ruttu seadis ta kõik reisile valmis, tõi mind ise vaksalisse, asetas vagunisse, ja kinnitas ühtelugu, et ma oma lapse pärast kohustatud olevat võitlema viimase võimaluseni. Ja siin me nüüd oleme, armas proua. Teie ei või aimatagi, kui kergeks te mu südame olete teinud lubamisega ise tagasi astuda. Nüüd võib kõik veel hääks saaada, ja ma loodan kindlasti, et armas Jumal teile suuremeelsuse, millega te mulle minu, ainult teie suurest varandusest pimestatud peigmehe, muidu ta ju ial nii halb ei oleks olnud, tagasi annate, tuhandevõrra ära tasub. Teie olete ju veel noor ja täies priskuses, teie võite igatahes uut õnne leida. Minul ja mu lapsel on aga mehe ja isa tagasivõitmine ainus tulevikulootus..." vahepääl oli lõuna kätte jõudnud, söögitoas laud kaetud. Ma viisin külalised sööma, ja kui nad pääle selle veel veidi puhanud olivad, tegivad nad minekut. Lubati otseteed apteekri poole minna, ja paluti minult paar rida soovituseks kaasa. Kuid niikaugele mu "suurmeelsus" ometi ei küüninud, selles jätsin oma kaasvõistleja abita. väikest Hildat aga oli mul põlev kahju käte vahelt lasta. - Kui minul niisugune armas laps oleks, ei jookseks ma tõesti enam truuduseta mehe järele, ei saanud ma nimetamata jätta. - Aga kui laps kasvab ja oma isa järel küsib, mida siis vastaksite? - kõlas terav kostus, millel õigus ei puudunud. Kui õhtu kätte jõudis, ja ma viimaks üksi ja eksitamata oma kambrikeses viibisin, oli ka kõik suurmeel ja kindlus otsas, millega ma päeval teiste ees end püsti hoidnud. Ma tundsin enda nii õnnetu, mahajäetud ja teotatud, nagu ei tohiks ma ialgi enam pääd tõsta ja kellegi silma vaadata. Kõik õnnelootused lamasivad purukspekstult pori sees, ja just see, keda ma ühegi kahtluseta usaldanud, ja eluaeg üle teiste kõrgeks pidanud, oli mind armutult petnud, ja ainult raha pärast teist korda mu südamega mänginud. Seda alandust ei võinud enam midagi hääks teha ja see täitis hinge viha ja jälkusega niihästi petja kui petetute vastu. Teisel hommikul aegsasti tuli Robert. Uhkelt ja sirgelt nagu ikka, rahuliku näoga, ei, koguni iseäralise kõrgi naeratusega astus ta rõdule. Mind aga, kes muidu ilma arvustuseta kõik hääks olin võtnud, pahandas täna see enesetunne, ja ahvatles vigasid otsima. Ma leidsin, et ta otsaesine õieti lubamata kõrgeks oli kasvanud, ja ühes silmade ümbrusega liig rohkele kortsude asupaigaks saanud. Ja silmad, mis mul muidu alati meeldinud, näitasivad täna rahutud, tigedad, ei, koguni salalikud. Selle järeldusel oli ka tervitus külm ja sunnitud ja siis istusime mõlemad raske südamega teine teiselepoole lauda. Kaua ei söandanud kumbgi kõnelema hakata, mõlemil oli selge, et me täna oma saatuse pöördel seisime. viimati ometi lõpetas Robert vaikimise. - Ma kahetsen väga, algas ta külma rahuga, et mu õnnetu elu kurvem juhtumine, sinule nii jämedal kombel on tuttavaks saanud. Parajal ajal oleksin sulle seda sündsamalt avaldanud, kuna see mõistmata naesterahvas nüüd sündmuse, millest õieti kõige vähem osa minu arvesse langeb, vistist ülemäära suureks ja hirmsaks üles kohutas. Iseenesest mõista on mul piinlik sellest üleüldse rääkida, ja ma ei teeks seda sugugi, kui see inimene mitte kõnelenud ei oleks, et just sina meie ühendusest tagasi astuda tahta. Muidugi lubasid sa seda ainult aimamata ärituse ja päälekäimise mõjul. Eks ole, mu armsam? Ei sugugi ainult sellepärast, kostsin ma, jultunud seletuse läbi südame põhjani haavatud. Kas sinu arvepool selle naesega suurem ehk väiksem oli, ei käi minu otsuse alla. Esiisa Aadamast saadik juba leiavad mehed suurema raskuse ikka Eeva kaalu pääl seisvat. Igatahes on sul tema vastu aga kohuseid. Need lahutavad meid. Nende pärast astun tagasi. - Kuidas? Niisuguse põhjuse pärast, millel mitte harulduse maikugi pole, oled sa valmis meie mõlemate elu õnne hävitama, meid mõlemaid maailma naeru ja pilkamise alla saatma? küsis ta uskmatalt. Nii apraks ma sinu armastust, mu mõrsjakene, küll ei pidanud! püüdis ta naljatada. Mõtle ometi, kümme aastat oleme ühe teise järele igatsenud, ja nüüd korraga teed sina nii järsu lõpu. Meie vahekord on ometi nii kindel, et teda midagi enam kõigutada ei või." - Aga kuhu jääb su kolme aasta eest võetud naene ja laps? - Jumala pärast, armas Erika, see ei ole tõesti sinu mure, hüüdis Robert närviliselt üles tõustes. Ma tõotan sulle, et see asi kõige paremini korraldatud saab. Selle asja harutamine sinu ees on täiesti kõlbmata, ja ei tohi sind tülitada. Ja nüüd, armsam, räägime millegist huvitavamast. - Oh Robert, kostsin ma kurjalt, kui hoolimatult sa selle tõsise loo üle otsustad, millest me ometi mõlemad üle ei saa. Kuidas võid sa arvata, et ma sinu kõrval õnne leiaksin selle teadmisega, et minu eest kaks ilmsüüta olevust, kellele sedasama oli lubatud, viletsusesse tõugati. Kui see lugu ka just haruldane pole, ja küllalt kergemeelseid leidub, kes ilma pikema jututa sarnasest takistusest üle astuvad, siis ei tohi mina, kes ükskord juba, ainult sind hinges kandes, teise inimese tundeid surmani haavanud, seda ometi enam teha. Jakob oma piirita hääduses andis kõik andeks, su naene ja laps aga nõuavad oma õigust: naene, et sa temale ta auu tagasi annad, ja laps - su ilus armas laps, et sa teda kasvatad, ja temale mureta, rõõmsa isamaja lood. Nende hääks astun ma tagasi - ilma etteheiteta - ehk sa minu elu küll täiesti tühjaks ja vaeseks oled teinud! Nüüd sai Robert vihaseks, ja kurjustas, et mul õigust ei olevat teda kui kurjategijat eemale tõugata ja kõige maailma ees häbistada, ja siis ta palus. Aga ma ei võinud teisiti, ja meie tee läks lahku! Kui meie tutvuskond asjast kuulda sai, astus ta täieliselt oma pailapse nõuusse. Pea iga päev sõitsivad hääd sõbrad ja tuttavad Pikanõmme vahet asja jälle joonde seadma. Kõikidele näis otse pöörane tegu olevat, et niisuguse igapäise põhjuse pärast, nagu endine armuke, nii sünnis paar lahku läks. - Jumala pärast, makske lapsele välja, siis on asi korras. Mistarvis sarnast skandali teha? - õpetasivad kõik. Nad ei aimanud, et just see mul hirmus näis, oma vaese armu pärast teist korda verehinda maksta, ja omandasin kõige hingevalu pääle veel tujuta ja kiusaka naese nime. Kõik kaastundmus sai Roberti osaks, kuna mind kõik ühelmeelel, ilus aptekriproua, kes just selle abielu sobituseks oma venna venemaalt külla oli kutsunud, eesotsas, hukka mõistsivad. Et mul ühtegi sõpra enam ei olnud, Jaanioru perenaenegi oli teises kihelkonnas oma raskesti haiget tütart põetamas, võtsin nõuuks mõneks ajaks kodust ära sõita. Sõprade ja tuttavate puudusel, kuhu peatama oleks võinud jääda, reisisin plaanita ühest kohast teise. Terve kodumaa sõitsin sellel suvel risti ja põigiti läbi, kuid P. linna ei kandnud süda tulla. Ühe koolisõbra kutsel, kelle adressi ma päris kogemata sain, käisin Soomesgi. Talve saatsin Peterburis mööda, ja kui jälle kevade tuli, oli himu võõrsilt otsani täis ja igatsus kodu järele mahasurumata, ehk ma küll teadsin, et mind säälgi ainult tühjus ja mahajäetus ootasivad. Kuid sääl olivad ometi kohused täita, ja esimesest leina-ajast juba teadsin, kuis see trööstida võis. Nagu esimesel korral Pikanõmmele sõites säras kõik valges ja punases õieehtes, ja nagu esimesel korralgi, sõitsin kurvalt meie ilusal puiealusel teel. Siis olin trotslikult ennast eraldades ja oma õnne üle isearvamisel olles kõik pakutud armu tagasi tõuganud. Nüüd, mil mu õhuehitused kõik haledalt varemetesse langenud, oleks kõige väiksema raasugi eest, mida mõni omane vastu oleks toonud, tänulik olnud. Aga ühtegi omast mul kõiges laias maailmas ei olnud, ja kurvalt astusin vankrist ja seadsin sammud tühja maja poole. Sääl, Jumala pärast, kas ma und nägin? Sääl rõdu keskel seisis väike valges riides kogu ja pakkus mulle kirja, ingel vististi, kes taevast armusõnumit tõi! Aga ta kõneles ju, ja koguni maapäälset keelt. Magus õrn häälekene palus: "Pai küla tädi, anna mulle süüa, mu kõht on tühi!" Esiotsa ei suutund heledast päikesepaistest pimestatud silm rõdu rohelises ämaruses inglikese nägu ära tunda, aga süda teadis otsekohe: See on väike Hilda. Aga kuidas sai ta siia? Ma võtsin lapse sülle ja siis tuli ka juba toatüdruk piima ja saiaga ja jutustas, et laps alles mõni minut enne minu tulekut toodud ja kohe süüa küsinud. Tooja olnud liht talumees ja ütelnud, et laps igal tahel siia jäävat, sest ema olla mõne nädala eest ära surnud, ja muud omast ei olevat. Kirjas, mida ma lugesin, kuni laps sõi, seisis Hilda ema surmavõitluse vahel värisevail sõrmil kirjutatud palve, et ma ta lapsukesele ema oleks, kui tema silmad kinni. Isa olevat neid minu ohvrist hoolimata ära tõuganud ja onunaesel olevat omal lapsed kasvatada. Et Hilda mulle mineval aastal nii väga meeldinud, olevat tal kindel lootus, et ma teda ära ei põlga. See lootus olevat teda kõigel pikal haiguse ajal trööstinud, ja tegevat ka suremise, mis muidu lapse pärast liig raske oleks, kergemaks. . . Nuttes ja hõisates ühtlasi surusin oma tütrekese rinna vastu. Oli nii suur õnn veel võimalik? Andis taeva isa mulle tõesti veel nii suure kingituse? Nüüd ei olnud ma enam üksi ja mahajäetud! Nüüd oli mul keegi, kelle hääks maksis elada ja töötada, ja keda ma pettust kartmata kõigest südamest armastada tohtisin. - Puhka rahuga oma vaevast, vaene ema! Maapäälne emaarm ja hool ei pea su lapsel puuduma, tõotasin tõsiselt oma südames. - Taeva isa aga andku ise jõudu ja mõistust su last hästi kasvatada ja juhatada. Kuidas sina hiljem kasvasid ja sirgusid, mu kallis tütar Hilda, ja kuidas sa mul esimesest päevast saadik ainult rõõmuks ja meelehääks oled elanud, ei tarvitse ma sulle enam iseäranis tõendada. Alguses, kui sa alles väike olid, valgustasid sa oma armsa ilmsüüta lapsemeele ja -keelega mul mõndagi tumedat tundi, mil kahtlus, kas ma õieti oma kui teise inimese saatuse üle otsustanud, tagajärel ometi mu hinge piinas. Ja kui sa suuremaks sirgusid, said sa iga aastaga rohkem mu truuiks, osavõtjaks sõbraks ja kaaslaseks. Sinu vaesest isast ei kuulnud ma kaua midagi. Aga kui me su kooli ajal Tallinnas elasime, kas mäletad veel seda kurbilusat sügisepäeva, mil me linna haigemajast ühte võõrast meest matmas käisime? Sina imetlesid, et haigemajas surnud vaene inimene, kelle nimegi ei teatud, ilusas kirstus toreda surnuvankri pääl matuseaiale sõideti. Ja et meie, ja nimelt sina suurte ja kalliste pärgadega järel käisime, kuna pääle haigetalitaja ühtegi teist saatjat enam ei olnud. Siis jäin sulle vastuse võlgu, nüüd aga tead sa, et see sinu isa, Robert Täht oli, ja et viimne ravitsemine ja matus ainumad olivad, mida mul tema hääks luba oli teha. Ühe meie poolt pärit oleva haigetalitaja läbi olin kogemata kuulda saanud, et Robert Täht lootuseta olekus kauemat aega juba linna haigemajas linna kulul põdes. Ma läksin teda vaatama. Haigusest ja võib olla korratust ehk viletsast elust hirmsasti rüüstatud ja hävitatud, lamas ta, nagu oma endise kuju vari, jõuetult ja osavõtmatalt üleüldises haigete saalis voodis. Mind nähes ja ära tundes, pööras ta näo vihaselt vastu seina ja ei võtnud mind jutulegi. Ma palusin haigemaja valitsust temale minu kulul ise tuba anda ja võimalikult hästi ravitseda. Ja läksin mõne päeva pärast jälle. "Ah soo!" hüüdis ta nüüd vihaselt pilgates. "Armuline proua soovib näha, kuidas ta häätegu kaltsaka pääle mõjunud! Olge hääks, vaadake: Tuba on ilus, ase ja närukaela riided ka. Süüagi antakse nüüd herramoodi. Aga kui teie arvate, et see just paras paik on augu pääle, mida teie kõrge kõlblus omal ajal mu elusse käristas, siis eksite. Minu elu, mida ükskord oma halbi kõlbluse pärast hukka ajasite, ei tee nüüd üksgi armuand ega kahetsev nägu hääks. Kui mul rohkem jõudu oleks, ei võtaks neid vastugi. Aga kõik on otsas, ei suuda tõrkudagi enam." Armas Robert, palusin ma hinge põhjani vapustatud, ära pane ometi ainult mulle süüks, mis olude ja meie mõlemate südametunnistuse sunnil teisiti olla ei võinud. Aga ta tõrjus nii kannatamatult ja äritatult käega vastu et vaikima pidin. Siis kõnelesin sinust ju lubasin sind temale näha tuua. Ka seegi jättis ta külmaks. Alles kui ma vägisi su pildi ta pihusse toppisin, sulas ta süda. Kaua vaatles ta sõnalausumata su armast lapsenäokest, ja heledad pisarad veeresivad üle aukuvajunud põskede. Pilti tagasi andes surus ta mu kätt oma nõrkade sõrmede vahel. "Kui minusuguse tänul väärtust oleks!" ohkas ta raskelt. "Aga last ära too siia. Las ta on ka edaspidigi ainult sinu oma. Minust ära räägi temale sõnagi. Ehk - vast ainult siis, kui ta nii õnnelik on, et tal midagi enam soovida üle ei jää. Siis ta ehk ei sajata oma isa, kes elada ega oma kohust täita ei mõistnud..." Paaripäevase vahe järele leidsin ta juba surmanõrga. Kuid seekord näis tal häämeel mind näha. Ta sirutas, ehk küll vaevaga, käegi mulle vastu. "Raske on teise ilma minek," sosistas ta vaevalt kuuldavalt. "Liig palju, mis mind vaevab! Liig kallis oli selle ilma vara, mis ometi alati mu eest põgenes. Sul oli õigus mulle jälestusega selga pöörata, aga armastanud olen ometi ainult sind - sa truu hing! Jääge jumalaga sina, ja mu laps..." Suvi hakkab lõppema ja sügis lähenema. Päeval on küll veel soojust ja armsust, aga öösetel, mis ammugi enam nii armsad ja heledad ei ole kui "enne Jaani", mustavad põõsaalused ja kohisevad puud. Isegi meri näeb rohkem ärevil olevat, ja mühab tumedalt. Tihti valendab ta vahus ja karjuvad kajakate parved lendavad laenete harjul. Suvevõõrad aga asuvad kodureisile, nagu kured ja pääsukesed. Iga päev sõidutab P. linna väike raudteeke ehk mõlemad valged reisijate aurulaevad salgakese puhkajaid ja lõbustajaid ära uuele tööle. Ka mina olen mõnda päeva ju reisivalmis. Kõik on korras. -Kallis kodumaa kõigega, mis mul armas ta pääl olnud, vaadatud, kurvad minevikumälestused paberil, tervis jälle hää. Nüüd ootan, et mu lapsed, kelle rõõmus pulmareis lõpule jõudmas, tulevad ja emakese koju viivad, lõbusale kooselule ja südile tööle oma kui teiste kasuks, kuni Jumal elu jätkab ja õnne ja rahu kingib, nagu mu - hää Jakob soovis! Lõpp.
