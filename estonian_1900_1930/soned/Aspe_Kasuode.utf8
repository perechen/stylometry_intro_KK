Armas Mai! "Sinu-sarnast umbset inimeselooma teist enam ilma peal ei olegi," andsid sa minule eile pealtnäha üsna pahaselt süüks, kui mul võimalik ei olnud Sulle oma käekäigust jutustada, ehk me üksteist küll enam kui pooltosina aastate järel esimest korda nägime. Sina leidsid mahti esimese veerandtunni jooksul kuue aasta sündmused välja puistata, kuna mina sõnu ei leidnud oma käesoleva teekonna ülegi otsust anda. Aga kui Sa vähe järel mõtled, küll Sulle siis meelde tuleb, et lugu meie kahe vahel ikka nii on olnud, ja et Sa minult iga sõna üks-aaval välja pidid "meelitama", nagu Sa muiste ütlesid. Eile ei olnud mul paraku võimalik Sulle selleks tuimaks tööks aega anda, seda rohkem jatkub mul teda täna, ja nüüd tahan ma katsuda kõik Su pahandust heaks käända seeläbi, et Sulle kõik hinge pealt ära räägin. Kõigepealt tuletan meie viimast koosolemist L. valla uue koolimaja pühitsusel meelde, millest ajast tervelt kuus aastat mööda on läinud. Sel ajal ei olnud me kumbki veel elu karedamaid külgi näinud - ma usun, Sinu silmale on nad ka veel tänapäevani varjule jäänud. Mulle oli see sõit viimane pidupäev hulgaks ajaks. Pool aastat peale selle kanneti mu kasuisa hauda, ning selle järele tulivad päevad, millede eest mul väga raske oli taevaisa tänada. veel mõne kuu viibisin ma kasukohas, siis võtsin ma kimbukese kaenlasse ja rändasin - välja. Nagu ma eile su jutust mõistsin, ei ole Sa sellest teost midagi kuulnud, mis ka ime pole, sest varsti peale nimetatud koolimaja pühitsust läksid Sa oma noore abikaasa seltsis kaugele teise kihelkonda elama, ja mina - noh, minu saatus muutus umbseks; ma tahtsin kõikide meelest unuda, ja - see on mul vist ka korda läinud! Meiepool oli seekord kange väljarändamine, suurem hulk läks Krimmi, kaks-kolm perekonda Pihkva kubermangu. viimaste hulgas oli mul kaugelt sugulasi, nendega läksin kaasa. Mu käsi on hästi käinud nende seltsis, nii hästi, kui ta ühel inimesel käia võib, kellel valjult maharõhutud igatsus salaja mahajäetud kodu järel kui valus okas hinges pesitab. Sellegipärast läksivad aastad mööda. Argipäevad, mil palju enam ja kõvemat tööd oli kui kodumaal, ja pühapäevad, mis rõõmuvaesemad ja igavamad olivad kui Eesti pinnal iialgi, sest et meil kirikut ei ole ja palvemajagi ütlemata kaugel! Ja kui mul iial kodu meelde tuli, siis tegin ma südame kõvaks ja hoidsin iga mälestuse kiusakalt tagasi. Sa saad mu juttu imeks panema, armas Mari! viimasel ajal on mul ka enesel silmapilkusid olnud, mil mu tegu üsna võõriti näis olevat!- Nagu juba nimetasin, on mulle perekond, kelle keskel ma aset leidsin, isa poolt vähe sugulane. Neid on: vanemad, kaks tütart ja üks poeg. Koht, mis nad taga Pihkvat nelja aasta jooksul on asutanud ja ehitanud, hakkab juba vaeva tasuma. Hooned on uuema aja nõudmise järel, kindlad ja ilusad; põllud viljakad ja ei karda külma nagu mujal kuulda, ja metsast, mis meie krundi jaoks, võib edaspidi hästi raha teenida. See asjalugu julgustab Jürit, mu sugulaste poega ja kohapärijat, oma pesa ehitamise peale mõtlema. Ammu on ta ju aru nõudnud, ilma et mul iial südant oleks olnud ta tahtmist teha. Nüüd, kui kevade tuli, ei tahtnud ta kauem oodata ja päris kindlat otsust. Selles kitsikuses tõusis mul palav vaigistamata igatsus veel kord mu helde kasuema armast nägu näha ja häält kuulda, enne kui mind jäädavalt võõrale pinnale paelutatakse. Õnneks oli mu onul ka koduigatsus ja nädala eest tulime teele. Üle piiri jälle kaunile Eesti pinnale jõudes olen ma kui ümber muudetud. viis pikka aastat olen mälestust endisest ajast varju all jõudnud pidada, ja nüüd tikub ta ärkama ja tärkama, kus mu mõtted iial viibima jäävad. Eile ei jõudnud ma enam rattale jääda, kui Sinu ilus elupaik läbi metsa paistma hakkas. Onu keelust hoolimata, kes mulle seks sugugi aega ei tahtnud lubada, lippasin ma vankrilt ja Sinu õueväravast sisse. Kui priskeks kehakaks naiseks oled Sa sirgunud, armas Mai, ja kui ilusaks õnn ja rahuline meel Su muidugi nii lahke pale on muutnud! Missuguse uhkusega sa mulle oma kaunid lapsed näha tõid ja mäherduse õhinaga oma elust jutustasid, head ja ikka head! Ja siis tahtsid sa teada, kudas minu käsi käinud, ja panid imeks, et mul nii raske oli hakatust leida. Nüüd, kus Sul mu saatus, kui küll mitte täieste siis ometi osalt tuttav, saad sa teisiti mõtlema ja vaesele - kaabakale ta umbsust andeks andma. Pärast lahkumist ajas onu edasisõitmisele. Õhtul jõudsime v. kõrtsi, kust veel kolmkümmend versta endise koduni saab. Onul on siin ümberkaudu õiendamist, mispärast ta minu kõrtsi ootama jättis. Et ta veel tagasi ei ole ja ma oma ajaga võõras kohas midagi teha ei oska, hakkasin Sinule kirjutama. vast ehk saan tagasi tulles veel kord Teie poole sisse astuda, kui mitte, siis võta need read kui pihtitunnistus lahkelt vastu. Õhtul. Õhtu on käes ja päev looja läinud! Et ma ikka veel asjata onu tagasitulekut ootan, siis luba enesega edasi kõneleda, armas Mari! "Täna Teie seltsimees vist enam ei tule", nimetas vähe aja eest kõrtsiperenaine pead ukse vahele pistes. "Mis Te siin üksi kurdate, tulge parem meie noorerahva sekka!" Ma tänasin lahke kutse eest, aga vastu ei võinud ma teda võtta, sest nagu muistne käsikivi omanik, kes oma kivi küll tööle oskas panna, aga pärast üleliigsele jahvatusele enam piiri ei leidnud, olen ka mina mälestuste kimpu sattunud, ja ei oska otsa leida! Kaua aega arvasin kõik endise aja unustusevääriliseks, sellepärast et ta mulle õilmete keskel ka okkaid oli näidanud; ja nüüd toob ainus armas sõna kodu ta tahes ehk tahtmata vaimusilma ette, ilusamalt ja elavamalt kui ehk iialgi ilmsi. Jah, kodu! Ma ei tea, armas Mari, kas Sulle olen jutustanud, et mu esimene kodu üsna sinu vanemate koha ligidal L. mõisas oli. Isa oli mul mõisa aidamees ja ema mõisaproua silmis iseäranis au sees, sest et tal ronkmust juus pead kattis ja süsimustad silmad näos särasivad, nagu proual enesel, kes päiksepaistusel Itaaliamaalt meie halli taeva alla oli toodud. Ja kui aidamehe naisel ühel ilusal hommikul niisama mustakarvaline tütreke hällis kisas, siis oli armuline proua esimene, kes õnne soovima tuli, ning mõne nädala pärast väiksele tüdrukule ristmisel oma nime Anunziata andis. Sel ajal olin ma üliväga tahetav. Ema armastas mind, et ma ju ta esimene ainus tütreke olin, ja proua sellepärast, et ma must olin ja tal enesel lapsi polnud. Niipea kui ta märkas, et emal talitust oli, laskis ta mind nagu mängukanni mõisa tuua, ning ema ruttas siis oma tööga mis ta jõudis, et aga jälle oma lapse kätte saaks. Kuid kaua see palav aeg ei kestnud. Kui ma kuueaastaseks sain, tuli surm ja vaotas hella ema mustad silmad igaveste kinni, ning proua, kes mu esiotsa suure armuga oma juurde võttis, ei näinud ka enam uut kevadet. Kaks nädalat peale viimast kurba sündmust jäi isa töörahvast vaadates langeva puu alla, ning sest saadik oli mõisarahva ühine otsus minu kohta: "Must nagu mustlane, ei tea mis proua seesugusega ometi oleks teinud!..." Iseenesest mõista ei olnud mul mõisas enam aset, vaid sain talulapseks, ja ka mu ilus Itaalia nimi sulas lihtsaks Eesti Anuks kokku. viimane on mul aastate jooksul aga armsamaks saanud kui ükski võõras toredam nimi. Ühel kevadesel päeval mässiti mind riiete sisse ja tõsteti vankrile, ja kui ma pika sõidu järel sihile jõudsin, võttis mind üks ilus valgepeaga suur naisterahvas armuga kaenlasse ja andis mulle pisarsilmil suud, kuna niisama valgejuukseline poisike ta kõrval mind oma sinisilmadega uurivalt tunnistas ja siis uurides ütles: "Nänn, uuel sõbral on ju pea nõgine, ja nii tilluke ta on, et ta mulle õlanigi ei ulata. Kas ätt ilusamat kaasa ei toonud." Ilus oli Jõestel, mu uues kodus. Esiotsa mul oli vesi, mis kõrge tammi otsast kohisedes ja vahutades alla kivise jõe põhja sadas. Küll oli võõras vaadata; ta ei jäänud ju ööselgi puhkama nagu mu teised tuttavad ja sõbrad, lilled ja linnud. Aga sestsaadik kui ilus kasuvend mu imetlemise peale kostis: rumal tüdruk, kui vesi enam ei käi, siis ju jääb veski seisma ja meie võime nälga ära surra, hoidsin ma hirmuga kõik teised sellekohased soovid tagasi. Ja mu kasuema, keda Sa ju isegi nägid, kes üksi ilus polnud näost, vaid mis palju ülem, ka teost! Hoolas, kärme ja väsimata kõiges töös, ja seal juures alati lahke ja osavõtlik, peaaegu enam veel vaeselapse kui omade vastu. Sellepärast ei tahtnud ka tema armas pilt kaugel võõral maal kunagi mu meelest unuda, ja siiski - siiski sundisin ma ennast seks, sest ta ei ilmunud iial üksi mu vaimusilma ette, vaid teine seal kõrval, keda ma näha ei tohtinud ja kes mu hinge kõige mõistuse ja hea tahtmise kiuste - kibedusega täitis. vaene arg süda, kes valu eest kartes oma paremad tundmused ohvriks viis ja musta tänamatust suureks kasvatas! Hea tädi, kes seda oma headuse palgaks pidid nägema! Oh, kui ma ju Su juures oleksin, Su kallid käsi suudleksin ja jälle Su armurikast häält kuuleksin! veel üks öö vahet ja homme, kui Jumal aitab, saan ma nii õnnelik olema! Ja nüüd jää ka sina terveks, armas Mari, ja mõtle kaastundmusegaoma Anu peale. Sulatav jürikuupäike oli praegu metsa tuka taha kadumas, õhtupoolist taevast punase hiilgusega täites. Metsatukk, millele lahkuv tali ööseti ikka veel läikiva härmatuskuue selga ajas, oli must ja raagus, ainult mõni üksik mänd või kuusk paistis luitunud rohelisena teiste seast. Kirikutee, mis keskelt metsast läbi viis, oli aukline ja loikline, tükk poolsula lund, teine lausa vett, millest näha oli, et päike, ehk ta küll veel vara looja pidi minema, ometi agar oli olnud talve hävitama. Ka väike kohisev jõgigi, mis põldude vahelt kiirelt läbi rutates metsa taha kadus, tõendas seda, sest mitte ainult nägusa veski tammi pealt, mis tee-äärde oli ehitatud, ei vulisenud ta vabalt vahutades ja suure hooga alla oma kivisesse sängi, vaid ka muidu polnud kusagil, nii kaugele kui silm vaatama ulatas, jää kibemet enam näha. Nagu juba nimetatud, nägus "saksa-moodi" kahekordne punase kivikatusega vesiveski-ehitus seisis jõe kalda peal ja laialised kõrvalised hooned, aidad ja laudad ümberringi. veski rattad aga seisivad ja õue peal valitses pühapäevane vaikus. Tunni aja eest olivad jõe kärmed lained veski õue peal palju liikumist näinud; must surnukirst oli majast kantud ja ree peale pandud, ja siis olivad leinajad sugulased ja tuttavad ümberringi astunud ja lahkunud majaperenaise lauldes viimasesse rahupaika saatnud. Aga nüüd oli õu tühi ja vaik. Kirikutornist, mis kaugel metsa tagant paistis, tõusis kellade hüüd pikalt ja kaebavalt viimast tervitust tuues väsinule teekäijale. Mets võttis hädakaja vastu ja kandis ta oma tiheda puie vahel haledaks nutulauluks muutes kaugemale, kuna jõgi kevadesel võimul edasi tõtates tumedalt kaasa kohas. All surnuaial aga astusivad matuselised õpetaja ümber kokku lahkunud sugulasele viimast palvet pidama. Aga veski ei olnud ometi inimestest päris tühi, Üleval möldri elutoas lükati aken lahti ja kahvatanud ja kurb mehenägu vahtis teravalt metsa poole, mille tagant matuseliste laul ja kellade kõla läbisegamine taeva poole tõusis. Kaua vaatas ta üksisilmi tumepunases hiilguses ujuva puiesalga poole, siis langesivad silmad pisaraid täis, ja kauasest haigusest tunnistavad valged sõrmed heitsivad risti kargu ümber - mehel oli neid kakstükki toeks. Korraga kuulukse all veski nurga taga heledat naeru ja kaks väikest arvata neljaaastast tütarlast tulevad kangel jooksul jõe äärde. Jõe ääres on madalate pukkide peal kitsas purdeke, mida mööda majarahvas oma veetarvitust jõest tõstab. "Kumb meist ennem purdele jõuab, saab vanaema uue kaelaräti omale," pidasivad tütrukukesed jookstes aru. "vanaema ütles ikka: Mida virgem laps, seda ilusam palk." Aga purde pind oli libedaks jäätanud, eespool tõttava lapse jalg libises, kukkumise hääl oli kuulda ja enne kui keegi appi sai, oli tüdrukukene kiirelt voolava vee alla kadunud. "Maia!" hüüdis teine laps kohkudes, ja "Maia" kõlas ülevalt aknalt kui sädantlõhestav ehmatuse kisa alla. Kahvatanud mehe jumi oli surnukarvaliseks muutunud ja meeltheitva kombega sirutas ta käed taeva poole. Aga kes pidi aitama? Kargud teine teisel pool käel andsivad tunnistust, et ta teiste abita ühest toast teise ei saanud, veel vähem treppi mööda alla jõe äärde, milleks kõige suuremat kiirust vaja oli. Aga abi oli siiski lähedal Sel silmapilgul, mil lapsed jookstes purde peale jõudsivad, astus maanteelt mustas riides väheldane naisterahvas õueväravast sisse. väikese tüdrukukese vettesadamist ei pannud ta tähele, aga teise lapse ehmatanud hüüde peale ruttas ta ometi ligi. Enne kui hirmunud laps seletada sai, oli ta uppuja hädaohu ühe silmapilguga ära näinud ja väikest kimbukest, mida ta käes kandis, kõrvale visates, astus ta ruttu ja kahklemata kaldalt jõkke. Jõgi ei olnud äärelt sügav, aga, nagu öeldud, käreda jooksuga, sellepärast siis laps kukkudes enam üles ei saanud, vaid lainete tõukamise läbi vähe maad edasi ühe veest väljaulatava kivi vastu sai aetud, kuhu ta paigale jäi. Sealt tõi ta võõras naisterahvas ise vööni vees käies välja, aga lapsukese silmad olivad kinni langenud ja hing näis väiksest üleni märjast kehast lahkunud olevat. vaheajal tõttas veskiperemehe ja laste isa - sest see'p see jalutu mees üleval akna all oligi - hüüdmise peale matuselt kodu jäetud saunanaine käsi ringutades õnnetuse kohale. "Oh sina heldene aeg," käratses ta eemalt juba, "küll need lapsed aga muret teevad! Mul oli köögis toit vaadata ja nõud korrale seadida, ja neid palusin heal sõnal isa juurde tuppa minna. Aga küllap nihukesed vanainimese õpetuse järele teevad! - Kas on veel elulootust?" küsis ta pool-hingetult ligi jõudes. "Püha ristike, et te ometi veel nii hea olite ja veest välja tõite. Küll aga õnnetus ka mõne inimese kannul käib." "Ütelge parem hooletus, see on õigem," tähendas võõras karedalt, kuna ta huuled külmast ja kangest meeleäritusest vabisesivad. "Nüüd pole aega viita, vast ehk tõuseb laps veel elusse. Kas teil muid inimesi majas pole, kes appi võiksivad tulla?" "Jumaluke, peremees on küll kodus, aga või see suudab aidata! Heldekene, mis me ometi hädaga teeme!" pääsis naise keelepael uueste lahti; aga juba oli võõras veehädalisega maja poole minemas. "Muretsege, et teine laps ka vette ei lähe, ja tooge mu rätik ära," hüüdis ta veel üle õla tagasi, ja siis kadus ta veski ukse taha. Näis, nagu oleks tal tee tuttav. Märjast koormast hoolimata, mis oma hingeta oleku pärast iseäranis ränk oli, tõttas ta kergel sammul trepist üles ja kahest ligemast toast läbi. kuna ta kolmandama ruumi läve peal pisut kartlikult seisatas. Toas, akna najal end vaevaga püsti hoides, seisis haige majaperemees ning küsis surnukarvalisel näol ja heledal häälel: "Kas ta elab veel, mu õnnetu laps?" Ka naisterahvas oli ära kahvatanud vaevalist kogu akna all nähes, aga ehmatust vähe maha surudes kostis ta siiski kindlal häälel: "vist küll," ja astus viibimata toa kõrval olevasse magadiskambri. Seal pani ta oma koorma sängi peale ja hakkas rutuga lapse märgu riideid seljast võtma. väike tüdruk oli õnneks huuled kõvaste kinni pigistanud, et vesi teda ei olnud saanud lämmatada, ning oma päästja hoolsal tegevusel, kes iseenese tilkuvat olekut tähelepanemata vahetpidamata õrnaid tarretanud liikmeid hõõrus ja kuivade riiete sisse mähkides soendas, hakkas ta aegamööda jälle hingama ja lõi viimaks silmad lahti. Kuna võõras, kes keegi muu ei olnud kui meile ju tuttavaks saanud Jõeste veskirahva kasutütar Anu, nii oma ligimese kohut täitis, seisis muidu jutukas koduhoidja imestusest sõnata sängijalutsis ja vahtis tähele pannes avitaja naisterahva nägu. "Oh sina heldene aeg!" kilkas ta korraga täis elavust neiu ette astudes. "Te olete ju meie oma maja laps! Kus mu silmad ometi olivad, et ma aidamehe Riina tütart otsekohe ära ei tunnud! Nägu ja olemine just kui tal õndsal enesel. Taevake, kui nüüd õnnis kasuema veel elus oleks! Aga täna just viidi ta kodunt ära. Kui sa ometi varem oleksid juhtunud!" Neiu, kes uppunud last ravitsedes kõik muu näis ära unustanud olevat, kargas nagu piksest puudutatud sängi veerelt püsti. "Kasuema?" tungis küsimus vaevaga üle ta vabisevate huulte, kuna ta ehmatusest pärani silmil vana naisterahva otsa vahtis. "Kasuema - kas ta surnud?" "Surnud jah, praegu maetakse, kas sa seda veel ei teadnud?" "Surnud," kordas Anu nagu meelt heites, ja kramplikult käsi rindu vastu vaotades langes ta põlvili sängi äärde ja peitis näo patjadesse. Surnud! See sõnum tuli liig ootamata ja tegi ta esimesel silmapilgul pea meeletumaks ahastusest. Kasuema jälle näha oli viimastel nädalatel ta kindel lootus olnud igal tunnil, igal sekundil. Küll oli ta pool versta eespool Jõeste veskit oma kaaslasest lahkudes ja jala edasi tõtates matusekella kuulnud, aga et nad just sellele võiksivad kõlada, kelle juures ta hing nii palava igatsusega viibis, ei tulnud tal kaugeltki meelde. valjult peksva südamega oli ta selle järel veski õue astunud, aga et just õnnetus ehmataval näol ees ootas, pidivad muidugi kõik muud mõtted taganema. Ligi tund aega oli ära kulunud õnnetumat last elusse äratades, ning seni aeti kirik-aial haud kinni - heldene Jumal, oleks ta ometi haualgi olnud. Kärsitult kargas ta püsti ja kahmas toolilt märja pealiskuue, mille ta esite avitamisetuhinal seljast oli võtnud. Aga vana koduhoidja, kes osavõtlikult ta tumma valu oli vaadanud, hakkas keelates käest kinni. "Hauale minna on juba hilja," ütles ta neiu mõttest aru saades. "Näe, matuseliste järg juba õues; pealegi on su riided veeskäimisest märjad, kuhu sa nii võid minna? Riputa märjemad tükid ahju juurde kuivama kuni ma uued toon, ja süüa pole sa ka veel saanud." vanaeide lahkest keelust hoolimata ajas Anu kuube selga. "Tänan lahke pakkumise eest," kostis ta lühidalt. "Kui kasuema - surnud," sõna ei tahtnud hästi üle huulte tulla, "siis ei ole minul enam aset siin majas." Nagu murtud astus ta ukse poole. Seal tuli uus takistus. väike veehädaline, kes siiamaani vagusi voodis oli seisnud, sirutas käekesed oma päästja järel välja, kuna ta äkilises palavikuärituses karjuma hakkas: "Ära mine, ära mine, muidu ma kukun jälle purde pealt jõkke!" Kahtlaselt vaatas Anu paluva lapse peale ja siis üle ukse akna all viibiva jalutu mehe poole. Abita nagu ennegi istus ta oma koha peal, kuna teine ta väikestest tütardest ta kõrval seisis nagu tahaks ta isa toetada uues õnnetuses, mis ta peale langenud. Haigetoas räägitud sõnadest ei olnud tal ükski kuulmata jäänud, aga ehk küll sügav puna mehe lahja nägu kattis, jäi ta suu vait. Selle eest astus ta väike tütreke viivitades võõra lähedale. "Maia ei jää vait, kui sa ära lähed," ütles ta kartlikult paludes. "Ta on ikka nii isemeelne, ja meil ei ole ka nüüd enam ühtegi, kellega meie veel räägime... isa sureb vist ka ära, ta ju ei saa enam käiagi. Jää sina meile. "Ja laps sirutas meelitades käekesed noore naisterahva näo poole. "Ei, ei, Maia juurde pead sa jääma, Elsa ei tohi sind ära saata," hakkas haige, kes õekese sõnust aru polnud saanud, uueste karjuma, ja viibimata astus Anu voodi äärde tagasi, kui ta ka parem laste ema nägemata oma teed oleks läinud. Palavikus kuumava õnnetuma lapse nuttu ei suutnud ta pehme süda ka ära kannatada. Ja kasuema hauale minna, oh Jumal, seks jäi veel aega küllalt! Tuim ootamata kätte tulnud ahastusest ja ilma et ta kergitavaid pisaraid oleks leidnud, istus ta sängi serva peale - veel ta ei teadnud, et ka ta väiksetel kaitsealustel iial enam hella ema tulemas ei olnud. Kirik-aial oli õpetaja matuseteenistuse lõpetanud. veel kord tõusis lauluheli hämariku tumeda taeva poole, siis aeti haud kinni; rist seati üles ja kalmuküngas ehitati kaasatoodud vanikutega, ning matuselised seadsivad sammud leinamaja poole. Kalmu alla sängitud perenaise mõlemad tütred ja lähemad sugulased heitsivad veel kord vaiksele palvele haua äärde põlvili - siis lahkusivad ka nemad. Kodus oli külaliste vastuvõtmiseks vapraste tööd tehtud. vana naisterahvas, keda "saunaeideks" nimetati, kes aga veskirahval kui alatine käsiline majas asus, oli osav olnud oma ametis, seda tunnistasivad viisakalt kaetud lauad ja lugemata hulk vaagnaid magusaste lõhnava toiduga, mis ta matuselt aegsamalt rutanud tüdrukute abil lauale kandis. Pikk laud suures elutoas ägises pealepandud söökide rohkuse pärast, ning see oli tarviline, sest nagu jõgi voolas matuseliste hulk majasse. Kõik olivad tulnud, kes aga vähegi sugulased või tutvad, ja nagu teada, on jõuka suguselts ja tutvuskond ikka laialine. "Surnust peab ainult head kõneldama" - see sõna näis siin rikkalikult kaetud laua taga iseäranis kerge täita olevat. Praegu alles tuldud tõsisest teest hoolimata jooksis jutt mis sorinal, ja igaüks teadis õndsa perenaise elust rääkida, kes kuulus hea inimene oli olnud ja kiidetud majapidaja. Laua eesotsas istuvate majatütarde peale mõjus see kahte viisi. Kuna noorem, vähem nägus, haleduse pärast silmi kuivaks ei tahtnud saada, kuulas vanem, pilt-ilus naisterahvas uhke ja nägusa näoga, külaliste juttu. Tõsi ju oli igas tükis, mis õndsast emast räägiti, kuid liig alandlik isik ta polnud, ja järelandja ei, nii ei saada ilmas õigeks! Ja uhkelt libises naise käsi üle juuste, mis kollased nagu lausa kuld toreda musta tanu alt läikivad. Siis pööris jutt maja lese peremehe peale, kes õndsa emaga oma suurema toe oli kaotanud ja isegi kahe väetima lapsega maha jäi. Õnnis perenaine oli aastate eest oma laste kõrval ka ühe võõra üles kasvatanud. Ühte matuselist kuuldi meelde tuletavat, kus pidi see kasutütar Anu praegu viibima, kas ta midagi oma kasuema surmast pole kuulnud? "Jah, sina Issake," ütles saunaeit, kes just uueste täidetud lihavaagnaga köögist tuli, jutu sekka, "kudas mõnikord lood maailmas lähevad! Just siis, kui te kirik-aial haua veerel seisite, tuli Anu õue - kasuemale käima. Taevas hoidku ise igaühte inimeselast nii hirmsaste ehmatamast kui tema vaene, kui ta kuulis, kuhu kasuema oli viidud. Üsna kangeks jäi ta esimesel silmapilgul, ei tulnud veepiiska silmast ega sõna suust. Meil juhtus just õnnetus kui ta tuli..." vanamoor jäi nagu meelde tuletades vait ja läks näost punaseks; eespool sündinud lugu ei tahtnud ta ju sugugi matuseliste hulga ees rääkida. Aga juba oli hilja. "Mis õnnetus siin juhtus," helises ilusa Õuemaa perenaise kõlav hääl üle laua, "ega lastest ometi keegi viga ei saanud?" "Ei, nii mõrudaks lugu ei läinud," kostis vana koduhoidja viivitades, "väike Maia kukkus purde pealt jõkke... aga Anu oli õnneks käepärast ja tõi ta kohe välja." "Purde pealt jõkke?" väiklane Tammiku noorik ajas hirmuga oma punaseks-nutetud silmad pärani. "Heldekene, kui laps ära oleks uppunud, või haigeks jääb! Ja sellest ei rääkinud sa enne midagi!" Muidu pikaline naisterahvas kargas rutuga toolilt ja tormas tagakambri ise vaatama. Teine rahulisem õde tahtis sedasama teha, aga ligikorras istuva venna vaigistava käeliigutuse ja saunaeide rohkete vabanduste peale jäi ta paigale, ja jutt pöördi jälle uueste joonde... Kuna toas söödi ja matust pühitseti, istus Anu kambris haige lapse aseme ääres. vanal saunaeidel oli õigus, ehmatus ootamata leinasõnume üle oli ta tuimaks teinud. Tal ei olnud ühtegi selget mõtet oma oleku üle, vaid kõik, mis ta vaimusilma ette tõusis, oli ühteviisi tume ja udune. Ainus, mis viimasel paaril tunnil ta tähelpanemist päris, oli ta ees, kes kanges palavikus asemel vehkledes ja sonides ta kätt kõvaste oma väikses kuumas pihus pidas, nii et ta voodi äärest liikudagi ei saanud. Mis muidu majas sündis majarahva rutuline talitamine ja külaliste vali jutukõmin eespool-olevatest tubadest - ei puutunud temasse. Nii ei pannud ta ka tähele, et kambri uks järsku lahti tõmmati ja õndsa kasuema noorem ja armsam tütar rutuga sisse astus. Alles kui kaks pehmet kätt hellaste ta kaela ümber hakkasivad, ja paar lahket silma, õndsa ema oma sinised silmad, täis pisaraid ta otsa vaatasivad, sai ta aru, et ka tema kurbtusest osa võtma oli tulnud - ja nüüd vast leidis ta kergitajaid pisaraid. Kaua nutsivad mõlemad naisterahvad üksteise kaelas... siis pühkis noor naine silmad kuivaks ja pööris lapse poole. "väike väeti vaenelaps," ütles ta lapse pruuni kähertukka silitades, "ka sind on surmaingel nõudmas käinud, ja poleks Anu mitte parajal ajal juhtunud" - ta jäi vait, kuna värin üle ta keha käis. "Aga kus ilmanurgas sina viibisid need viis pikka aastat, et keegi sinust sõna teada ei saanud?" ütles ta siis küsides kasuõe poole. "Ema igatses ja ootas sind ühest päevast teise, aga kes ei tulnud, olid ikka sina. Kas ta sul tõeste nii taieste meelest võis unuda?" Noorik ootas vastust, aga kui küsitava poolt ainult nuutsumine ta kõrvu kostis, kõneles ta edasi: "Jõestel on vaheajal palju kurbtust sündinud. Suvel saab kolm aastat kui Otto naine ära suri - ka sedagi ei näita sa teadvat?" lisas ta küsides vahele, kui Anu imeteledes ta otsa vahtis. "Lapsed olivad siis alles aasta vanad ja esiotsa rasked küll talitada, õndsal emal on nendega ütlemata palju muret olnud. Aga nüüd on nad Jumal tänatud prisked ja tublid, kui aga sellest siin voodis ka asja saab... Siis hakkas ema põdema, ja sellel talvel tabas õnnetus ka Ottot. Ta oli ligi 10 versta kaugelt K. metsast palkisid vedama sulased ette ära saatnud, ja et tal metsavahiga veel õiendamist olnud, ise maha jäänud. Metsas aga läinud regi ümber ja jäme palk kukkunud nii hädaohtlikult tema jalgade peale, et ta neid kudadi enam pole alt ära saanud. Õnnetuseks pole kellegil seal käimist olnud ega keegi ta appihüüdmist kuulnud. Alles õhtu pimedas, kui ta juba mitmetunnilise ootamise järele külmast kange oli, on metsavaht juurde juhtunud ja ta koju toonud. Pikast ja raskest haigusest, mis nüüd tuli, on ta tugev loomus küll võitu saanud, aga jalad on - ehk küll mitte luud murtud pole, jõuetumaks jäänud. Ta ei saa karkude najalgi kõndida!" Noorik jäi vait. Nuttu silmist pühkides kõneles ta siis edasi: "Selle järel hakkas ema surema. Meie kolm last olime ta juures, aga mure Otto ja sinu pärast ei lasknud teda rahu leida. Mitu aastat oleme emaga seltsis - muidugi salaja, sest Otto ja Leena ei tahtnud sest midugi teada, seepärast et sa teadmata ära läksid, - su ärel lasknud kuulata, aga alles mõne nädala eest sain ma kogemata kuulda, et sa taga Pihkvat sugulaste juures olid. Ma kirjutasin kohe. Kas sa mu kutse peale tulid?" Kirja ei olnud Anu saanud, aga ta kõneles oma igatsusest, mis nii tungivalt tõusnud ja teda vastupanemata teele ajanud, nagu meil juba teada. Kaua veel istusivad nad käsikäes ja pühitsesivad kalli ema mälestust, kuni kõrval kambrites matuselised viimaks minekut tegema hakkasivad. Siis tuli ka Leena haiget vaatama ja andis rutuga venna lapse päästjale tervituseks kätt. Ta oli väsinud päevasest talitusest ja ei tahtnud kaua viita. Minnes kutsus ta õe kaasa ja pea puhkas kõik maja une hõlmas. Ka haige jäi aegamööda rahulisemaks, nii et Anu vaheajal aega sai päevaste sündmuste üle järel mõtelda. Teisel hommikul olivad õed aegsaste jalul; mure abitu venna pärast ei olnnd neid kaua rahu leida lasknud. Nüüd istusivad nad venna, oma abikaasade ja veel mõne ligema sugulase keskel, kes ööseks leinamajasse olivad jäänud, einelaual ja pidasivad nõu. "Nagu juba ütlesin, teist viisi ei lähe," ütles Õuemaa noorik suure kindlusega, kuna ta laualistele läikivast vaskkannust kohvi tassidesse valas; "Anu peab perenaise-ameti oma peale võtma. Tema tunneb majatalitust nagu õnnis ema ise, ja siis on ka ükskõik, kus ta teenib, kas siin või võõraste juures." "Anu oli teenistuses," püüdis Tammiku Miina vahele rääkida; ta oli ikka pisut arg vanema ja tähtsama sõsara kõrval. "Ma ei usu ka, et tal üleüldse on võimalik kodumaale jääda..." "Noh, selle peale ei või me praegu ega kunagi vaadata. Ta peab jääma, muidu läheb Jõeste majapidamine täieste nurja. Päris võõrastega on ikka poolik lugu, ja õnnis ema on talle küll niipalju head teinud, et me seda nõuda võime." "Aga ehk tahab vilmani emand ise oma tütre lapsi kasvatama jääda?" ütles Tammiku Miina lahkelt venna ämma, ühe vanadlase linnariides naisterahva poole pöördes. "Selle järel me pole veel küsinudki." Terav vastus oli vanemal õel nähtavaste keele peal. aga ta andis vanale emandale siiski aega ise oma eest kosta, mida see suurel sõnarohkusel tegigi: "Heameelega ma jääksin, kallis väimees," tõendas ta mahedalt. "Aga nagu isegi teate, vanainimesel raske teise paika juurduda. Pealegi on mul veel viimane tütreke pooleli kasvatada, kuda ma ta kõige paremal õitseajal siia metsa nurka võin peita?" "Ei ole ka vaja," sähvas Leena lõikavalt vahele, kuna ta ilusad põsed veel punasemaks läksivad. "Linnasaksad ei kõlba maaelule, seda me juba teame. Anu jääb ja ei keegi muu." Saunaeit, kas su külaline pole veel üles tõusnud?" hüüdis ta praegu tuppa-astuvale naisterahvale vastu. "Ütle, et me teda juba ootame." "Kas Anu?" kostis eit. "See läks juba tunni aja eest minema. Ta ruttas enne ära saada kui lapsed üles tulevad ja jälle kisama hakkavad. Maia ju ei annud ööselgi rahu, muudkui kartis ühtepuhku jälle vette kukkuvat." Mõlemad kälimehed, kes seniajani sõnalausumata kohvi olivad joonud, hakkasivad naerma. "Paraku on mu kallis küljeluu kord jälle suled puhas ära jaganud enne kui lind käes oli," ütles Õuemaa peremees naljatades. "Eile juba oleksid pelglikule kasuõele kammitsa pidanud tegema, miks sa nii hiljaks jätsid? Nüüd on ta kus seda ja teist, ja sina võid suu puhtaks pühkida." "Seda sa veel ei tea," kostis perenaine tusaselt.... Ta võib haua juures olla. sealt ta ikka kätte saan..." "Ja vangiviisil tagasi toon," täiendas mees pilgates. "Aga kui ta tõrges on ja ei tule?" "Peab tulema," kostis Leena äritatult... Selle eest pean mina muret. Tiiu!" hüüdis ta üle ukse tüdrukut, "ole virk, too mu kasuk eestoast varna otsast, ja käsi Juhan kärmeste hobune saani ette panna." Ise astus ta peegli alla rätikut tanu peale siduma. "Mine sina kaasa," ütles Otto tasa nooremale õele. "Mina kardan, Leena saab mulle head soovides - teistele ülekohut tegema." "Kas sa siis tahad, et Anu tuleb?" küsis Miina niisama tasa vastu; ja kui vend pead nikutas, tõusis ta üles soovi täitma. "Hea laps", tänas Õuemaa perenaine kasukat vastu võttes. "Magadiskambris kummuti peal mu kindad, need too ka ära". "Ah, sina tuled kaasa?" küsis ta õe poole pöördes, kellele abikaas lahkelt kasukat selga avitas panna. "Kasakaks kohtu teel," sõnas veider Õuemaa peremees ise ilmsüüta nägu tehes, ja siis läksivad naised trepist alla. Kaks versta maad oli Jõeste veskist surnuaiani, aga Anule näis tee sel hommikul äramõõtmata pikk olevat. Piiga vaarus jalge peal ja värises külma pärast. Eilse veeskäimise ja öösese valvamise tagajärg. Pealegi oli ta eineta teele tulnud, ja viimaks raske iseenese peale kaebav hingepiin. Kibedalt nuttes langes ta viimaks hauale jõudes kõrvalseisva ristikivi najale. Kas ta arust ära oli olnud kõik need aastad! Kas talle iial meelde ei tulnud, et kasuema vana oli ja surra võis, kuna ta kiusakalt eemal viibis? Kas mälestus kasuema heldusest ja armastusest mahajäetud vaeselapse vastu tõeste mitte võitu polnud saanud kurbduse üle, mis sellesamale lapsele kord ta katuse all oli osaks saanud - ilma kasuema süüta? Õieti oli tal häbi veel selle ahastuse peale mõtelda, nii väikseks kahanes ta selle vahe aja sees Jõestel sündinud õnnetuste kõrval. Ja kas nüüd, muidugi kasuema mälestuse pärast, ta kohus ei olnud Jõestele jääda - Otto ja ta vaeste laste toeks? - Aga ei; kindla käega pühkis ta pisaraid silmist ja ajas keha sirgeks. Õnneks ei olnud tal vaja ennast vägise ühte kohta pakkuda, kus teda ei tahetud. Ja hea oli, et ta täna hommiku jumalagajätmata endisest kodust lahkus. Peale Tammiku Miina, kes õndsa kasuema härda südame oli pärinud, ei saaks seda ka vist keegi tähele panema. Otto ei olnud eile terve õhtu otsa temaga ühte sõnagi rääkinud, ehk ta küll ta lapse veest välja oli toonud ja suure vaevaga toibutanud. Niisama vähe oli ilus Leena vaevaks võtnud oma perenaise istet laua otsas maha jätta ja teda vaatama tulla; neile ei olnud ta midagi enam võlgu. Palvet tahtis ta veel teha oma heategija kalmul ja siis iialgi enam siia tagasi tulla, kui see mõte ka mõru oli - kui surm! Seal kuulis ta korraga käimist nii vaiksel surnute puhkepaigal, ja imestades ümber keerates seisis ta kasuõdede ees. "Sinul on ju kaabakate kombed vesiselged," ütles Leena pilgates, kuna ta kätt tervituseks pakkus. "Just nagu jooksik kunagi, teadmata lähed, salaja tuled... Kas sa paremat mu vanemate majas pole õppinud? Noh, kas mul õigus pole," rääkis ta edasi, kui Anu pakutud käe eest põlgaval näol kõrvale taganes. "Poleks sa täna hommiku mitte salaja ära jooksnud, poleks mul tarvis olnud su tegusid meelde tuletada. Aga nüüd ära viida enam meie aega, võta oma asjad ja siis lähme. Kodus räägin, miks su järel tulin." "Sul ei ole tarvis minu pärast aega viita, minu tee ei vii enam Sinu vanemate majasse," kostis Anu, kellel raske oli kasuõe jutu juures vagusi jääda. "Noh, kui Otto terve oleks, ehk ta nainegi elaks, ega ma siis sind ei sunniks," ütles Leena ühteviisi hooletumalt. "Aga nüüd on sinna õppinud inimest vaja, sellepärast sind kutsuma tulin." "Minul aga on juba koht, ja ma ei tea koguni, mis mind peaks ajama veel Jõestele tagasi tulema," kostis Anu kiusakalt. "või nii." Ilusa naise silmad hakkasivad viha pärast välkuma. "Ja seda kuulutad sa nii lausa kartmata selle haua ääres, kes su armu poolest vastu võttis ja sulle leiba andis, kui enam keegi su järele ei küsinud. Kas mul õigus oli ema hoiatada, kui ta sind hellitas nagu mõnda parunitaime. Ma ütlesin talle, et ta sinu poolt ometi tänu ei leia, aja nüüd mu sõna valeks. Sina oled kangekaelne ja..." "Jää vait," palus Miina õe kätest kinni hakates. "Tuleta meelde, et väike Maia ilma temata viimast und magaks. Näe, mis nägu Anu on, vist haige." Ja lahkelt püüdis ta hirmus ärakahvatanud ja jalge peal tuikuvat kasuõde toetada. "Leena on ikka nii kärsitu, mis sa teda vasturääkimisega äritasid. Mis õnnis ema sulle head tegi, sündis armastusest, mille üle meil õigust pole kohut mõista ega tasu nõuda. Meie ei taha sind ka koguni sundida tagasi tulema, Otto käskis... me tahtsime," - väikese nooriku hääl läks kartlikuks, "me tahtsime sind paluda tagasi tulla..." "Ja muidugi, paluma," pahvatas Leena põlgavalt vahele. "vaat kus kokk, kes leent oskab soolata," pilkas ta Miinat. Kuni ta ju taevani ulatab, siis tuled sina veel paitama. Mina sind ei palu," pööras ta uhkelt Anu poole. "Kuid seda ütlen : kui sa ei taha, et ma sind üheks päris tänamataks, ülekäteläinud inimeseloomaks pean, siis ära aja enam kauem kiusu, vaid tule ligi. Palka ju võid sa Otto käest niisama palju saada, kui igast võõrast kohast." Ta kumardas silmapilguks üle haua, siis pööris ta ümber ja läks kirikaialt välja. "Ära nuta," palus Miina, kui kasuõde käed silma ette kattis. "Eks sa Leena viisi ei tea, et ta siis kõige kalgim ja karedam on, kui ta midagi iseäranis tungivalt soovib korda saata. Otto saatis minu kaasa, et ma sulle ülekohut ei pidanud teha laskma. Anna andeks, et ma oma ülesannet nii halvaste täitsin. Ja siis ütle, kas sa võid Jõestele tulla, või oled sa kellegile muule sõna annud. Ma usun, et mulle öeldi, sa olevat oma onupoja mõrsja. Kas tõsi on?" "Ei ole," kostis Anu. Ta on küll ikka kosinud, aga mina ei tahtnud otsust anda kuni ma emaga oleksin rääkinud. Nüüd on kõik hilja!" "Ja sina ei lähe enam tagasi, vaid jääd Jõestele, kas on nii, mu õde?" "Sinu pärast olgu nii," kostis Anu, kuna nüüd tõeste pisarad ta silmist voolasivad. "Sinu ja õndsa ema pärast tahan ma jääda ja truuiste su venna tööd teha, teiste pärast, kelledel piiskagi armu mu vastu ei ole, ei pistaks ma jalgagi enam tagasi." "Ära seda ütle," vaigistas väike noorik kohkunult. "Ega nad õelad pole, Leena ja Otto, muud kui vähe kannatamata ja uhked. Ega kõik inimesed ühte laadi pole. Aga nüüd jätame emakese Jumalaga, et me minema saame". "Tõeste, sina oled haige," lausus Miina, kui nad surnuaia väravast maanteele astusivad. "Jalad sul käivad risti all ja nägu peas päris tuhakarva. Hea et Leena hobusega tuli, kuidas su muidu siit ära viiksin." Kodus olivad mõlemad kälimehed ju uksel ootamas. Õiemaa peremees päris täis uudishimu, kuidas "vangivedu" korda läinud; aga kõik kolm naisterahvast olivad nii tõsised, et ta kannatus katkes ja ta parem veskisse möldri jutule läks. Üleval toas võttis Miina kasuõe käekõrva ja viis ta abitu venna ette. "Õndsa ema mälestuse pärast jätab Anu oma teekonna katki ja astub sinu teenistusse, mu vend, muidu ei tea ta sidet, mis teda kodumaal peaks," ütles ta peaaegu pühalikult. Tume puna kattis Otto nägu, ja vähe aega kestis, kuni ta Anu käed pihku võttis ja kostis: "Jumal õnnistagu ja - andku sulle kõike head, mis minul võimalik pole." "Aga nüüd pean sind ravitsema hakkama," ütles Miina vähe aja pärast tuppa astudes ja taldrekut käes pidades, mille peal mitmesugust toitu oli. "Saunaeit kaebab, et sa eile ka midagi pole söönud, ja meie pool ometi paljast õhust veel ei elata," lisas ta naljatades juurde. Nüüd söö esiteks, teiseks heida sina sõnakuulelikult sängi, ja kolmandaks ära tõrgu vastu, kui saunaeit sulle kuuma higistamise theed toob. Terve maja lõhnab juba selle kalli rohu järel. Leenal ja minul on esiotsa veel tegemist eidekese varandust üle vaadates, aga niipea kui aega saan, tulen vaatama, kuidas sa mu käskusid täidad. "Kas said aru, armas õde?" küsis ta armuga Anu silmi vaadates. "Miina tädi, ära karda; küll mina järele vaatan," kostis Anu asemel väike Elsa, kes ligikordas seisis. Ja naerdes läks noorik oma tööle. Õhtuks oli õdedel õndsa ema majapidamine üle vaadatud ja iga tükk omale seatud. Et nad isegi jõukad olivad, ei võtnud nad midagi surnu asjust, vaid jagasivad kõik kasuõe ja teenijate vahel ära. Siis sõitsivad Õuemaa rahvas kodupoole, kuna Miina oma mehega teise hommikuni jäi. Armas Mari! Paar nädalat ju on mul Su lahke ja südamest osavõtlik kiri käes, ilma et ma seniajani mahti või ka südamerahu oleksin leidnud Sulle vastata. Pihkva onu läbi, kes üksinda koju sõites Sinu poolt läbi läks, said Sa ju teada, kui valju käega saatus mu ülemeelsust nuhtles, et ma palavalt igatsetud kasuema asemel tema külma ja tumma haua eest leidsin. Lein, äraütlemata valu ja iseenese peale kaebav kahetsus, mis, kui kurba sündmust teada sain, mu hinge täitsivad, olivad ja on praegu veel suuremad, kui ma neid kirjutada oskan. Et onu ka mu Jõestele jäämise üle teatust on annud, siis jääb mul üle ainult Sinu küsimuste peale kosta. Kõik Su kiri on üks küsimus. Sa ei ole mu kirjast sugugi aru saanud, Sul on mu kasukohast lahkumine udune, Sa ei tea üleüldse mu lapsepõlisest minevikust midagi, sest et me alles kui täiealised, see on leeritud neiud, L. käsitöökoolis tuttavaks saime. Sa ei mõista, kuidas Otto, kellest Sa ikka arvanud, et ta mulle enam oli kui kasuvend, mind minna lasknud. Sul on õigus seletust nõuda, sest kes A on ütelnud, sellel ei ole luba B juures viibida. Ja et ma kord joones olen, sest kõigest kurbtusest hoolimata äratab kodus olles jälle iga kivi, iga põõsas, iga lihtne majariist mälestusi endisest ajast, siis tahan tõeste Su tahtmist teha ja koguni tagasihoidmata nagu mõni "asjamees" oma elust kirjutada. Nagu sa tead on Leena ja Miina minust mõnigi aasta vanemad, ja neid loeti juba siis täiearuliste sekka, kui mind Jõestele toodi. Ka Otto on minust kolm aastat vanem, siiski võttis ta minu, ehk küll viivitades, oma seltsiliseks. Ja lõbusad ajad olivad, mis siis tulivad! Seltsis õppisime hella eidekese voki kõrval lugema, seltsis hoidsime lambaid, seltsis käisime M. külakoolis ja üheskoos viitsime oma prii-aja suvel mööda: põldusid ja heinamaid uidates, metsas teineteise võidu lillesid korjates või kodus jõe kaldal vana suure lõhmuse all istudes ja tammi pealt väsimata mahasadavat vett vaadates, talvel enamasti veskiliste jaoks olevas rattakambri kõrvaltoas, kus ütlemata lõbus oli. Siis jutustas Otto. Lõpmata palju teadis ta lugusid näkkidest ja vesineitsidest, kuningapoegadest ja vaestest-lastest j. n. e. Tore kuningapoeg oli ta ise ja sügavas metsas asuv alatu vaenelaps mina, keda ta suure au ja iluga oma kuldsesse lossi viis... Lendes läksivad aastad mööda. Kui Ottol kihelkonnakool läbi oli käidud, saadeti ta linna kooli. Kasuema nuttis oma ainust poega majast saates, ta suudles ja manitses kordamööda ja palus teda heaks ja ilmsüütaks jääda petise maailma keskel. Ta soov läks täide. Meil, see on kasuemal ja minul, Leena ja Miina olivad vaheajal uhketel saajasõitudel ära viidud, ei olnud iial asja ta üle nuriseda, kui ta koolivahedel koju tuli. Ema rõõmustas ta priskuse ja heade kommete üle, ja minule jäi ta tulevaseks päästjaks kuningapojaks nagu ennegi, ei, nii lapselikult me enam ei rääkinud, vaid nüüd ütles Otto: kui mina peremees olen ja sina perenaine, ja siis läksime mõlemad tulipunaseks näost... Ühel ilusal õhtul, kui me jälle koos jõe kaldal istusime, Otto juttu vestes ja mina jõe pühalisel vaikusel hinge pidades, oli ema tasa meie juurde tulnud. Kui Otto tulevikupilt valmis oli, astus ta põõsa varjust välja. Ta näis sügavaste liigutatud olevat ja silis kord oma poja prisket palet, kord minu musta pead. Meie ei julenud häbi pärast rääkida ja tema ei ütelnud ka midagi, aga sest ajast saadik näis ta iseäralise hoolega minu töö ja õppimise üle valvavat. Tihti ka kuulsin ta käest sõnu, nagu: ole virk, laps, kes suure maja perenaiseks tahab saada, peab kõik ise ära katsuma j. n. e., ja ehk ma küll üleni punastasin, ütlemata magusad olivad need sõnad ometi! Aga ka neist aastatest, ehk nad küll armsad olivad, ei jäänud ükski paigale, nagu tuuletiivul ruttasivad nad mööda. Kuue aasta eest, just nädal peale ennenimetatud L. koolimaja pühitsemist, teatas kasuisa häkitselt, et Ottol vaja olevat T. linna ühte suuremasse vabrikusse masinate tundmist õppima minna, sest tal olevat nõu Jõestele kraasimise- ja ketramise-masinaid j. n. e. asutada. Jälle võitles härdasüdameline kasuema pisaratega. Aga ta sai aru, et mehe nõudmine tarviline oli ja pealegi oli Otto juba täieealine noormees, kes ise oma eest pidi muretsema. Nii käskis ta mind siis virk olla, asju seadida, "ja kui ta tagasi tuleb," lisas ta läikivail silmil juurde, "siis tahame Jõestel nii suured pulmad pidada, et kõik kihelkond imestlema peab. Kuis ma õnnelik olen, et ma omale ise olen minija võinud kasvatada!" Pool tundi enne minekut seisis Otto viimast korda veel jõe kaldal. "Kui ma tagasi tulen, Anu," ütles ta mu kätt pihku võttes, siis" - ta hakkas korraga naerma. "Ei, seks on veel aega, kes teine ka mu jumetumat neidu peaks ihaldama tulema," hüüdis ta ülemeelselt. "Kõigepealt on mul päratu suur rõõm kord maailma ja suuremat linna näha. Küll ma sulle kõik kordamööda teada annan, mis mul head ilmas juhtub, kirjad kirjutan nii pikad kui - ema käterätikud. Ja siin tammi juures, kus me nii tihti oleme koos olnud, kukkuva vee kaasmängul, pead sa neid lugema, kas lubad?" Ma lubasin. Esimene, mis õige varsti kätte tuli, oli igapidi täieline, teine oli kaunis pikk, ehk ma neid küll juhatatud mõõdupuu kõrvale panna ei julenud. viimaks tulivad ainult lühedad teated isa kätte. Poole aasta pärast suri kasuisa. Otto pidi koju tulema ehk ta õpeaeg küll veel täis polnud. Iseäralise südantpööritava kartuse-tundmusega seisin ma kaldal puu varjus, kui vanker õue vuras. Ega tal ju aega polnud mind tähele panna. Kui lesk ema isa kirstu ääres nuttis ja muret kõik maja nurgad täis olivad, vaigistasin ma ennast sel päeval ja ka teisi kuni matus möödas oli. Aga mulle ei tulnudki paremat põlve. Nagu Jakob Laabanist võisin mina Ottost ütelda: "Ta silmad ei ole enam mu vastu nagu eile ja enne," ta näis ennast koguni meelega minust kõrvale hoidvat. Nädalad läksivad mööda. Kevadesed tööd väljal ja kodus olivad lõpetatud, aga veel polnud heinaaeg. viimasel ajal näis mulle nagu oleks kasuema imestusega mind kui ka oma poega tähele pannud, aga mu meelest oli see üleüldse võõriti ja tumekarvaline. Kes seisis selle eest, et mu mõte õige oli? Ühel päeval katkusin ma aias umbrohtu viljapeenardelt, kui korraga kaugemal põõsaste taga ema ja Otto hääl kõlas. Ma ei teadnud, et see minu kõrvade jaoks polnud ja jäin vagusi oma töö juurde. Ema tarkadest sõnadest polnud võimalik aru saada, seda selgemalt aga kuuldus Otto äritatud toonil kõne mu kõrvu. "Lubanud ei ole ma iial midagi," ütles ta pahaselt, "ja ma ei mõista üleüldse, kuidas sinul võimalik laste mängudest mulle köidikut sepitseda. Armastus, ütled sa? Kas ma siin kodus õieti teadsin, mis armastus on? Selle taevalise leegi on alles Maie mu hinges sütitanud", ütles ta nagu hõisates. "Mis ma ehk enne selleks pidasin, oli paljalt igapäevane harjumine. Anut ei ole ma iialgi armastanud, ja sellepärast ole hea ja saa aru, et ma oma sõna olen annud, mida ma enam ei või ega ka millegi hinna eest ei taha tagasi võtta". "Oh poeg", kostis ema; ta lahke hääl kõlas otsata kurvalt. "Poleks meie sind parem iialgi T. linna saatnud! Ja Anu? Heldene Jumal, mis südamega ma seda temale ütlen! Ütle, kuhu mu vaene laps peab jääma, kui sinu uhke linna noorik majasse tuleb?" küsis ta häki valjult. "Kas ta temale vast toaneitsiks peab hakkama?". "Kuidas sa ise arvad," andis Otto külmalt vastuseks. "Teenijaid pean ma oma naisel niipalju, kui ta neid soovib - aga sa võid Anu ju kuhugile mujale mehele panna. Ma ei usu, et mulle ta majasolemine just suurt rõõmu teeb". Kui külmasüdameliseks sa linnas oled läinud", kostis ema... siis ei kuulnud ma midagi enam. vist olivad nad ära läinud, või olivad mu enese kõrvad süüdlased, sest need kohasivad peas ja silmade ees keerlesivad peenrad, põõsad, puud kõik läbisegamine. Kui kaua ma niisuguses olekus peenra vahel põlvitasin, pihutäis kapsaste vahelt nopitud nõgesid käes, ei tea ma mitte. Õues oli juba videvik, kui kasuema pehmed käed mu kaela ümber hakkasivad ja ta armsal häälel kurvalt küsis: "Anu, laps, kas sa mu hüüdmist ei kuulnud?" Ma püüdsin naeratada, aga see võis küll väga veider näha olla, sest ta vaatas uurivalt mu otsa ja ütles siis: "Ära püüa mind eksitada, vaene laps, ma näen su näost, et sul juba kõik teada on." Ta tahtis mind trööstida, aga nüüd käis mu käsi paremine ja ma naersin suure häälega. Nad ei pidanud keegi mu hirmust hingepiina näha saama, ka kasuema mitte! Teisel päeval palusin ma luba mujale teenistusesse minna ja mu tore kuningapoeg oli silmapilk valmis ettevõtet heaks kiitma. Aga ema sai nii kurjaks, kui ma teda iialgi pole näinud, ja ajas ta toast välja. Ja siis andis ta mulle häid sõnu, et ma tema pärast veel pidin jääma... Hirmsad olivad päevad, mis nüüd tulivad. Oleksin ma ometi kord nutta võinud oma ilusa unenäo kadumise üle, aga mu silmad olivad kuivad ja kuumad nagu kerisekivid, ja teiste nähes ma aina naersin. Ma naersin kui ilus mõrsja esimest korda külaliseks toodi, ja olin pealtnäha üks rõõmsamatest kui mõne kuu pärast, mil Otto pea muud ei teinud kui linnavahet sõitis, ettekuulutatud suur pulm tõeste Jõestel ära peeti. Aga kui see suur rõõm mind peast rumalaks ei pidanud tegema, siis pidin ma rõõmu hallikalt lahkuma, see oli selge; ja et ma kasuema keeldu kartsin, siis valmistasin end seks salaja. Päev pärast pulma, kui kõik asjad jälle puhastatud ja paigale pandud olivad, kutsus ema mind oma kambrisse. Ta oli mulle kena rätiku ostnud ja tahtis seda mulle kätte anda. See oli mulle väga meelepärast, sest nüüd võisin ma keelmata ta armast nägu suuandmistega katta, enne kui ma lahkusin. Õhtul, kui pimedaks läks, kirjutasin ma mõne sõna jumalagajätmiseks paberi peale, et neil mitte asja ei oleks mind - jõest otsida, ja panin kirja uue rätiga oma sängipäitsi peale. Siis sidusin mõned tarvilisemad riidetükid kimpu ja pugesin tasa uksest välja. Õues peatasin veel kalda veerul puu all ja kuulatasin vete mühinat, - siis läksin kaugele, valu südames ja viletsus silma ees!... See, armas Mari, on mu kurb saatus, mille nimetamisega Su nii uudishimuliseks tegin. Sina ehk saad mu tegu isemeelseks nimetama, ja ka Jumal on mind selle järel nuhelnud. Iialgi enam ei saa ma oma heategijat näha ega temalt andeksandmist paluda! Oh kui otsata valus on see teadmine!.... Ema surm ei ole siin majas ainus lein. Kolm aastat juba olevat Otto naine mulla all. Otto ise on jalutumaks jäänud ja haigusest ära kurnatud nagu surmavari. Äri ja maakrunt on aga aastate jooksul ikka laialisemaks läinud, ja et praegu muud korrapidajat majas pole, ei lasknud Leena mind mitte enam ära minna. Muidugi tegi ta seda jälle omal viisil, mis mitte mahe ei olnud. Aga ma ei taha muu kui oma kohuse peale vaadata, sest muidu ei teaks ma kust julgust võtta, et jälle siin elama hakata. Kui hästi ma oma uue ametiga toime saan, sellest kirjutan Sulle edaspidi. Seniks jää jumalaga ja tervita oma armsaid lapsi minu poolt. Jõestel on ka kaks väikest tüdrukukest, Otto kaksiktütred, kes imestusevaärilise armuga sest saadik kui siin olen, minu poole hoiavad. Ainult need kaks ilmsüüta last teevad rõõmu Sinu kurvastud Anule. Ilus ja soe lehekuu oli lausa imet teinud. Nagu õige majapidaja, kes midagi raisku minna ei lase, oli ta mulluse suve viimase päranduse, väiksed alatud lehenupukesed raagenud puudes ja põõsais, mida talve kõige oma valjusega ometi polnud ära hävitada jõudnud, ravitsemise alla võtnud; oli neid kosutanud ja kasvatanud ja päiksepaistel suudelnud. vähe aja pärast võis ta uhkusega oma töö peale vadata, sest nagu tihe roheline linik kattis noor lehis metsasid ja väljasid, kus linnud rõõmsalt laulsivad .... Ka Jõeste ilusas õueaias haljendasivad viljapuud ja siin ning seal piilusivad juba valged ja punakad õiesilmad lehtede vahelt. Iseäralises kevaderõõmus näis aga vana mälestuserikas lõhmus kaldaveerel latva kiigutavat, nagu sirutaks ta kaitsedes oksi kõrvalseisva veski poole. Tema oli siin jõekaldal esimene olnud ja aastate jooksul nii mitme põlve sündmusi näinud. Siin oli ta tärganud ja suureks sirgunud, oli varjuta talve tuisku ja suve palavust kannatanud, kuni vast unustus tuli. Ühel päeval ratsutas mõisaherra teed mööda. Üks talumees käis tal kõrval. Lõhmuse all seisatasivad mõlemad ja rääkisivad kaua aega, ja siis andis talumees aupaklikult mõisniku kuuehõlmale suud. Talumees oli praeguse Jõeste omaniku esivanem ja mõisnik oli talle ustava teenistuse eest priiuse kinkinud ja õiguse andnud jõekese kaldale veskit asutada. Sest endistel aegadel olivad, nagu tuttav, ameti- ja kaubitsemise-kohad, veskid ja kõrtsid ainult mõisniku armu läbi talurahvale saadaval. Nüüd algas äge talitus puu all. Palka veeti hoone tarbeks ja jõele, mis seniajani vangistamata oli voolanud, tehti kivimüür paisuks. Kohkudes jäi ta ootamata takistuse ees peatama, ja nagu uimustuses laskis ta end kaldalseisva majakese alumisesse ruumi juhtida. Ta kuldne vabadus oli kadunud. Seniajani oli ta ainult lillesid kalda veerul kaisutanud ja metsast läbi jookstes haljaste puude all vulisenud, ja nüüd pidi ta veski ratast ümber ajama. vihaselt kohades kaebas ta lõhmusele oma häda ja mureliselt kõigutas see oma latva - kuid asjata. Kui maja katuse alla sai, asus ehitaja sinna elama. veski nimetas ta jõeäärse koha pärast Jõeste-veskiks, ja oli oma tööde juures õnnelik kui kuningas. Aastad läksivad mööda. veski asutaja sängitati hauda, aga ta sugu kasvis ja õitses, sai jõukaks aastate jooksul. Priirahvana oli see tal ka kergem kui teistel suguvendadel. Kui ka rahamaksud kõrgemad olivad, siis ei olnud ometi tarvis mõisale ränka tööpäevi teha, vaid kõik tööjõud võis kodus tarvitatud saada. Ja seks leiti mahti. veski asutaja pojapoeg ei pidanud kohakesest palju lugu, kuni tal maad polnud. Maad aga oli kaua raske saada, mitte sellepärast, et ta osta ei oleks jõudnud, vaid et sel ajal veel keegi mõisnik müüa ei tahtnud. viimaks aga läks tal ometi korda ümberkaudsest maast tükki omandada, ja nüüd oli ta õnnelik. Tema järeltulija, praeguse omaniku isa, oli veel enam jõudnud koguda. Sissetulek oli rohke, sest et kaugel ümberkaudu teist veskit polnud, ja ka koha piirisid sai ta keelmata laiendada, sest et kaks väikemaa-pidajat teisel pool jõge kehvuse pärast kohtadest lahti tehti. Et paraku sagedaste ühe õnnetus teise õnn on, siis ei viitnud veski peremees kaua, vaid läks ostis kohad ära. Mõne aasta pärast kiskus ta ka vana väikse veski maha ja ehitas uue suure ja ruumika kahekordse asemele. - Nii kasus ja kasvis hoolsa töö ja edasipüüdmise läbi väljaspoolne varandus, aga ka vaimuerkuse poolest olivad Jõeste omanikud teistest ees. Kui priirahval, kel lahkem elu, oli neil rohkem mahti ja jõudu suuremat õpetust nõuda. Nad olivad igaüks selles kuulsust otsinud, et võimalikult hästi oma lapsi koolitada. Ka see peremees ei jäänud teistest taha. Tütardele võeti kodusse koolitajanna ja poeg saadeti linna kooli. väike mustapeaga kasutütar ei olnud õieti kasuisa meelepärast, aga jaolt oma naise soovi peale, kes vaestlast iseäranis soojalt armastas, jaolt ka enda uhkuse pärast saatis ta ka sellegi naabrivalda tütarlaste kihelkonnakooli; ja et tüdrukul hea pea ja hea tahtmine oli, siis oli ta veel enam õppinud kui peretütred. Pärast isa surma sai koht Otto kätte, kes ka hoolas ja tegev peremees oli kuni õnnetus teda viimaks tabas ja ta tõbevoodi heitis. Nagu leinates oli vaheajal vanaks ja laiaks läinud lõhmus oksi kõigutanud, kui noor priske mees külmast kange ja pool eluta koduse läve ette toodi. Nagu küsides kohas ta selle haiguse ajal kord tasemalt kord valjumalt tuule käes. Ja siis tuli kevade! Kas vana puu mäletas, kuis siinsamas kaks rõõmust last kord olivad mänginud ja suureks saades tulevikupiltisid kujutanud, milledel rohkem kestust polnud kui õhku puhutud vahumullidel? Siis oli ka just kevade olnud, ja lehkavad õilmed olivad ta oksi katnud! Ja enne kui ta aimata jõudis, oli suur pulm tulnud, rõõmsad pidulised laulsivad ja hõiskasivad ta ümber. Pärast seda aga oli ta harva rõõmsaid nägusid näha saanud. Mõnikord oleks ta soovinud noorele peremehele südamesse vaadata, kui ta vagusi ja kurvalt ta varjus seisis, ilma oma ilusa kaasata... "Oh sina kallis taevas", pajatas vana saunaeit ühel hommikul, kui pere söömast oli läinud, kuna ta ise lauda koristas. "Kuidas me naisterahva-inimesed ometi selle suure tööga toime saame. Sulastel on tarvis põllule minna, aga kus tööriistad? Heldekene, ega meil neist puudus pole, kõik ulualused tarbeasju täis, aga kus kordaseadja, kus juhataja? Ühel sahalusikas kulunud, teisel äkkepulgad murtud, kolmandal rangiroomad lühikesed. Kui peremees ometi kargu najalgi alla õue saaks, aga see'p see on! Muudkui kaugelt igaühel hea õpetada. Õuemaa perenaine oli kindel selle peale: kui aga Anu majas korda peab ja perele õigel ajal süüa annab, küll siis töö tehtud saab. Just nagu leemekeetmine ka mõni kunts oleks! Katsu mul asja!" Kaugemale ta ei saanud, sest kanges kõnetuhinas oli ta liig palju nõusid korraga käe peale võtnud, milledest mõned alt ära libisesivad ja põrmandale kukkudes kõlinal puruks iäksivad. "Hea, et Õuemaa perenaist ligikorras pole," ütles Anu, kelle toas ta oli, kuna ta põrmandalt taldrekutükkisid üles võttis. "Nüüd tal oleks asja majapidamise-kunsti üle kõnet pidada, sest see siin on sul juba viies nõu ära purustada, saadik mina Jõestel olen, ja sulastel all õues on ikka ühed ja needsamad adralusikad käes väänata. "Noh, ega's sinul ometi asja pole uhke kasuõe eest seista," andis vanaeit tungivalt vastuseks, kuna ta oma ettevaatamata oleku üle häbi tundes kööki puges. Kui piiga üksi oli, astus ta jälle oma töö juurde. vanal naisterahval oli õigus oma kaebtustega, ütles ta iseendale. Töö oli tõeste väga laialine ja peremees puudus. Aga kes võis siin aidata? Kui vaikseks, üksluiseks ja juletuks oli raske haigus muidu nii elava ja tegeva mehe teinud! Nagu murtud istus ta oma karkude vahel, milledest tal ometi mingit kasu polnud. Kui sulased töö üle küsima ehk rääkima tulivad, siis pööris ta pea kannatamatalt kõrvale ja käskis inimesi oma heaksarvamise järel teha. Mõnikord nägi Anu pisarate jälgi kasuvenna äralõpnud näol, aga et ta ise iial oma käekäigu üle ei rääkinud, siis ei arvanud kasuõde oma kohuseks selle järel uurida. Neli nädalat juba oli ta Jõestel ja saunaeide suuremaks peavaluks niihästi ülemvalitseja kasuvenna eluruumides ja sisemises majapidamises, kui ka välistes talitustes. Ja kui ustavalt piiga oma ametit pidas! Ehk küll Otto iial aru ei nõudnud ta tegevuse üle, midagi ei käskinud ega palunud, oli ta ometi hommikust õhtuni väsimata jalul, niihästi kodus kui väljal töörahva üle valvates. Muudkui veskisse ei olnud tal puutumist, see oli peremehe haigusest saadik täieste möldri hooleks antud. Ühel kaunil päeval, mil kõik majarahvas rõõmsalt oma töö juures oli ja lapsed kilgates ja hõisates aias mängisivad, läks Anu üles haigetuppa Otto jutule. Nagu öeldud, ei olnud kõigel sel ajal kumbki teineteisega pikemat juttu ajanud kui just seda, mis hädaste vaja küsida või kosta oli. Korra oli Otto jutu katset teinud. Ta oli Anu oma juurde kutsuda lasknud, aga kui see tuppa astudes liikumata ukse kõrvale paigale jäi ja vagusi nõudis, mis tarvis teda kutsutud, siis kadus mehel kõnehimu ia ta pööris ohates näo vastu akent ja jäi vait. Täna tuli piiga ise tuppa ja vähe kartlikult kõlas ta hääl, kui ta rääkima hakkas. "Otto", küsis ta tasa, "kas sa midagi enam haiguse kaotamiseks ei taha teha? Kas sa juba tohtri abi oled nõudnud ?" "Tohter on kaks korda käinud ja mitmed õpetused juhatanud, aga keegi ei täitnud ta õpetusi, ema jäi isegi haigeks - ja ega mul muud osavõtjat hingelist ju pole," ütles mees kurvalt. Punastades näppis piiga oma põlle palistust; siis tõstis ta pea üles ja kostis karedalt: "Tohtri õpetust võivad võõrad ka täita. Missugune tohter sind vaatamas käis? Lase teda veel kord kutsuda, ehk ta teab abi!" Aga ta head nõu ei võetud vastu. "Ära vaeva ennast ilmaaegu," kostis Otto niisama karedalt. "Mul on siin hea küll aknast välja vaadata ja pole sugugi lusti võõraid inimesi tülitada." vaikides läks Anu kööki. Aga teisel hommikul laskis ta hobuse vankri ette rakendada ja sõitis ometi linna tohtri juurde. Tohter, vanaldane lahkesõnaga mees, tuli veel selsamal õhtul tõbist vaatama. Ta vaatas haige hoolega läbi ja raputas siis kaheldes pead. "Teie olete ränga hoobi saanud," ütles ta viimaks. "Ime, et mõnda luud pole murdnud. Teie liikmed on täieste nõrgaks jäänud. varane abi oleks vistist kohe mõjunud. Aga ärge sellepärast veel kõike lootust kaotage," lisas ta julgustades juurde, kui Otto kurvalt pea rinnale laskis langeda. "Kui väike noorik seal," tähendas ta Anut, "vaeva ei karda ja kõik õpetused karvapealt ära täidab, siis võime ikka katset teha ja viimaks õnnelikult sihile jõuda, eks ole?" ja lahkelt koputas ta piigale õla peale... "Mina ei ole noorik, tohtri-herra, vaid teenija tüdruk siin majas," kostis Anu vagusi ja taganes ukse poole. "Sellepärast ei või minu vaevast juttu olla, vaid minu kohus on kõik teha, mis nõutakse. Ma palun nimetada, mis teha tuleb." "Ja mina palun," kõlas haige hääl kiusakalt, et mind ilmaaegsete katsetega rahule jäetaks. Tohtri-herra ju arvab paranemise lootuse kahtlase olevat. Ma parem teistele vaeva ei tee." "Kuidas te ise tahate," kostis tohter sigarit põlema süüdates."Igaühel on ju voli enesega teha, mis ta tahab." Ta nimetas veel hinna, mis ta sõidu eest nõudis, ja läks ettetuppa kuube võtma. Anu läks järele ja pani ukse oma taga kinni. "Tohtri-herra," ütles ta siis, "naljapärast ma Teid tõeste kutsumas ei käinud. Ma palun, võtke haige, ehk ta ise küll praegu vastu seisab, sellegipärast ravitsemise alla... Tal on kaks väetimat last, kelledel edespidi ka isa tarvis läheb. Ta on viimasel ajal palju raskust näinud, sellepärast ta nii üksluine oma olekus on", lisas ta pool-vabandades juurde. Uurivalt vaatas tohter piiga otsa. "Kui teenija tüdruk võtate teie oma peremehe käekäigust liig soojalt osa. Kes minu vaeva tasub?" Hõõgav puna kattis Anu nägu; aga ta võttis julguse kokku ja kostis kindlalt: "Maksu pärast ärge kartke, tohtri-herra, Ot.... küll ma seda teile kätte muretsen. Ja et ma osa võtan.... peremehe õnnis ema võttis minu väikselt armu pärast kasvatada, sellepärast on mu - kohus ta õnnetumat poega truuiste teenida. Ütelge aga, mis teha on, minu hool täitmise juures ei pea puuduma!" "Noh, katset võib teha", vastas tohter. "Ma kirjutan rohu ja võin, kui siiapoole sõidan, vahel vaatama tulla. Aga nagu öeldud, suurt hoolt ja kannatust on teil ravitsemise juures vaja." Ta õpetas siis kätte, mis teha oli, ja tänades saatis Anu ta vankri juurde. Tagasi tulles läks Anu oma kambri ja seisis seal kaua kummuli sängi peal. Tal oli imelik vastane tundmus rinnus Ottole vägise oma kaastundmust pakkuda, kuna see talle ometi nagu ta arvas iga silmapilk näidata püüdis, kui vähe ta tema kaastundmust ootas. Kibedusega mäletas ta ükskord kasuvenna suust kuuldud sõnu: "armastanud ei ole ma teda iialgi," ja häbipuna tõusis talle näkku, kui ta mõtles, kui vastumeelt ta siinolek Ottole võis olla. Ja nüüd tahtis ta teda tohtri õpetuse järele talitama ja toibutama hakata - ta enese selgesõnalise keelu vastu. Mis asi oli teda ometi ajanud tohtrit paluma kui see juba uinumas oli? Tõeste, ta oli päris mõtlemata olnud. Ta oleks veel täna õhtu läinud nii kaugele kui teda jalad aga kannud oleksivad, et siis Otto keelmata oma surnud abikaasa peale oleks mõtelda võinud ja tal vaja ei oleks iga päev Otto vastast nägu näha... Aga kas ta tohtis siis seda ette võtta? Mitte Leena süüksandmisi ei kartnud ta, vaid palju enam Miina kurba nägu, kui ta venna majatalitus jälle aina võõraste hoolde jääb. Ja kuda oleks lastega olnud, kes hommikust õhtuni ta kannul käisivad ja kaelas kõlkusivad! Ei, neid ei oleks ta milgil kombel kurvastada tahtnud, nende pärast tahtis ta katsuda iseennast ära salata ja truuiste oma kohut täita. Pool trööstitud astus ta peegli alla ja silus juukseid; siis läks ta õue lapsi magama tooma. Teisel hommikul teatas ta Ottole lühidalt, et tohter ometi rohtu olevat kirjutanud. Ta ei leidnud oma imestuseks Otto poolt enam mingit vastupanemist. Aga ehk ta küll hoolsaste arsti õpetusi täitis, iga päev veevannisid valmistas ja igas tunnis ümbrusi vahetas, ei olnud paranemist tunda. Kevadesed tööd saivad lõpetatud, ilus jaanikuu tuli kätte, ja saunaeit pidi mõndagi korda nagu ta ise ütles "jalad selga" võtma ja maa arstisid otsimas käima, aga haige ometi ei paranenud. väsinult ja julguseta istus ta oma vana koha peal akna all ja keelas Anut vaeva nägemast... Seal sõitis ühel päeval keegi mürinal veski ukse ette. See ei olnud ime, sest Jõestel ei puudunud aasta otsa vett ega veskilisi, aga priskel noorelmehel ei olnud mitte vilja veskile toomiseks vankril, vaid ta küsis, kas ta on Jõeste veski juurde jõudnud ja kas L. siin elab. "Anu?" imetles saunaeit, kes uudishimuliselt sinna oli tulnud, "miks ei ela! Aga külaline vist kaugelt tulnud. Astuge enne tuppa, küll siis tüdruku kätte saame." "Kas teil peremehega asja pole?" päris ta edasi, kui võõras viivitades vankri juurde jäi. "Tema oma jalaga õue tulla ei saa, peate tuppa ta juurde tulema. Kas teil vankrilt kraami ka on viia ?" "Ei ole." võõras astus kaitsedes oma asjade ette, kui vanaeit vastust ootamata käe välja sirutas vankrit tühjendama. "Minul ei ole muudega rääkimist kui Anu L-ga. Kas ta kaugel peaks olema?" "Anu, ae!" hüüdis vanamoor üle õue, nii et põdur peremeeski uudishimuliselt pea aknast välja pistis. Hüüetav astus keldrist välja, kus ta piimaanumaid oli koorinud. Ta pani käe silmade ette, sest nad kartsivad heledat valgust. Puna lendas üle nooremehe priske näo. kui ta piigat silmas. Ruttu sidus ta ohjad vankri külge ja sammus Anu juurde, kes liikumata paigale oli jäänud. "Tere", ütles ta rõõmsalt, kuna ta Anul käe ettevaatlikult silmade eest ära võttis. "Ega sa ometi ei uskunud, et ma su nii kergel kombel siia jätan. Isa sai hästi sõnu meie kõikide käest, kui ta kevadel ilma sinuta koju tuli, ja sest saadik ootasin ma igatsusega päeva, mil sinu järele tulla. Kas sa mind sugugi ei oodanud?" küsis ta kahtlaselt ja laskis käed maha langeda, kui Anu veel sõna ei vastanud. "Piiga tõmbas raskelt hinge, siis kostis ta tasa: "Mul on kevadest saadik iga päev palju tööd olnud ja ei ole sugugi aega olnud muud mõtelda. Kuis ema ja õdede käsi käib?" Noormees vaatas kurvalt tüdruku otsa ja ütles viimaks: "Ma arvan, sa oled siin olles meid koguni ära unustanud. Muidu näitaks sa rõõmust nägu mu tuleku üle. Kas ma su meelest siis mitte midagi pole?" Piiga oli koguni kimbus. Tal oli raske Pihkva piirilt tulnud külalisele mõjuvat troosti leida. Kas ta oma sisemist olekut pidi avaldama, millest ta lootnud oli, et mees isegi aru saab! Seal tuli saunaeit, kelle laia juttu ta muidu sugugi ei armastanud, õnne kombel appi. vana naisterahvas igatses kõigest hingest teada, kes see külaline oli ja mis tal Anuga asja, ja sellepärast tuli ta mõlemaid tuppa peremehe juurde kutsuma, ehk see teda seks küll mitte käskinud polnud. "Saunaeidel on õigus," ütles Anu kutse peale, "toas on parem rääkida kui siin õue peal. Tule kaasa!" Pool vastupannes läks Jüri kaasa, ja vastumeelt tervitas ta ärapõdenud meest akna all, kelle töö ja talituse pärast ta mõrsja tagasi ei pöörnud. Tal ei tulnud meelde, et Anu, kes muidu küll ta tahtmist oli teinud, selle ühe küsimuse juures ka koduski ikka kartlik oli. Otto oli seekord märksa jutukas. Nagu saunaeitki, tahtis ta teada saada, mis külalisel asja. Ja kui talle reisi otstarb ära seletati, arvas ta Anu täieste ja igapidi truu armastuse vääriliseks. Seal juures kumardas ta nagu kogemata üle akna ja hüüdis läve ees mängivaid lapsi. Jalamaid jooksivad lapsed tuppa, ja nagu Eeva-tütardel kunagi, oli nende teaduhimu külaonu kohta suur. "Külaonu tahab Anu-tädi venemaale tagasi viia", ütles isa seletades. Lapsed jäivad seda kuuldes lahtiste suudega vaatama. "Kas ta siis tohib?" küsis viimaks väike Elsa, kuna ta trotslikult võõra ette astus. "Anu on meie tädi ja meie ei lase teda iialgi ära viia." väikene Maie aga hakkas tugevaste Anu kaela ümber. "Ära mine," palus ta haledalt nutma hakates. "Kui ma jälle haigeks jään, kes siis mu voodi ees istub ja minuga räägib ? Palu võõrast meest, et ta sind ära ei vii, ehk võta mind ka ligi !" Kortsuskulmul kuulas Jüri laste kõnet. "Igaühte teist kuuled sa," ütles ta nukralt Anu poole, "mind üksi pole sa iial kuulda võtnud. Aga küsi esite, kas neil tuleval aastal mõni teine armsam pole kui sina? Kui ma ei eksi, oled sa ju ükskord siin majas üleliigne olnud, kuna aga meil - sind kahel käel vastu võetakse," lisas ta paludes juurde. Näis nagu oleks viimane ütelus mõjunud, ja oleks piigal nõu olnud uut otsust võtta. Aga lapsed olivad ka agarad. Kumbki ei nihkunud Anu kõrvalt, ja mõlemil voolasivad heledad pisarad palgilt, kuna nad tõotasivad: "Meie ei taha ilmaski teist tädi! Jää sina siia, sind tahame palju armsamaks pidada kui isa ja Leena ja Miina tädidkokku." "Kes tänab sind, kui sa oma noore ea teise orjana ära kulutad ja kõik tuleviku võõraste eest ohverdad?" küsis Jüri tungivalt. "Jüril on õigus", lausus nüüd Otto väriseva häälega, millele ta asjata kindlust püüdis anda. "MeiI ei ole õigust nii suurt ohvrit nõuda ega vastu võtta. Ühel pool seisab mees, kellel terved tugevad liikmed ja palav hing rinnus sind õnnelikuks teha, ja teisel pool" - ta peitis näo käte vahele ära, ja kuuldus, nagu oleks ta nuuksumisega võidelnud…. Siis tõstis ta pea üles ja rääkis kindlalt edasi: "Mul ei ole vast iialgi lootust terveks saada, ja lapsed - küll aeg nende pisarad kuivatab - nagu ta teistel ennegi teinud! Maie, Elsa", käskis ta kõvaste, "jätke tädi rahule ja tulge isa juurde!" Kahvatanud näol vaatas piiga rääkija otsa. Ta hing oli täis kibedust, et Otto teda ka suuremas kitsikuses sõnagi ei palunud. Nii vähe pidas ta temast lugu, nii väga tahtis ta teda alandada! Aga nüüd just ei teinud ta temale seda meelehead, et ta tema katuse alt oleks läinud, - ei, vaid iseeneselegi arusaamata vastupanemises tungis tal lõikavalt huultelt: "Sinu tänu ei oota ma eladeski. Õndsa ema pärast, kes mind õiglaselt armastas, tahan ma su väetimate palvet kuulda. Ja mis iial mu tulevikusse puudub, see ei ole sinu mure". Siis silitas ta õrnalt nutvate laste päid, kes isa käsust hoolimata ikka veel kõvaste ta riietest kinni hoidsivad. "Minge isa juurde, kuni ma külalise ära saadan", kõneles ta vaigistades. "Ega ma ära ei lähe, vaid tulen kohe jälle tagasi..." Õues ütles ta Jürile, kes sõnalausumata vankri kallal kohendas: "vii vanematele ja õdedele tuhat tervist ja ütle, et ma teie pool möödasaadetud aastaid tänulikult mälestuses pean. Ja sa ise... ära jää vihaseks mu vastu, ma ei võinud teisiti teha, kui lugu kord on". "Oleksin ma targem olnud ja sind kevade tagasi hoidnud", ümises Jüri piigale selga pöördes. "Siin on nad su pea pöörnud". "Ses tükis sa eksid", kostis Anu mõrudalt naeratades. "Siin majas ei meelita mind peale kahe lapse keegi.... Ma tean, sina olid ikka hea mu vastu, ja saaksid ka edaspidi minuga kannatama, aga mul ei ole südant seda kõike ilma - vastuarmastuseta su käest võtta", lisas ta kogeldades ja tasa juurde. "Jumal saab sind õnnistama ja su elu valgustama, nii kui sa ära teeninud oled. Ja kui sa vahel minu peale mõtled, siis tee seda lahke meelega, mu elu on ju muidugi tume küll. Kas lubad?" Niiviisi, selg piiga poole pöördud, seisis Jüri veel tüki aega. Siis pööris ta järsku ümber. "Ma tahan su tahtmist teha", kostis ta lihtsalt, ja võttis Anu käed tugevaste pihku. Ja kui sa siin jälle üleliia oled - ma usun kindlaste, et see pea nii saab olema,- siis tuleta meelde, et sul kaugel venemaal koht lahti saab hoitud. Ehk sa praegu küll kõva mu vastu oled, tahan ma ometi veel oodata, edaspidi ehk õitseb mu õnn paremine", lausus ta vagusi. "Ei, selle kaubaga ma rahul ei ole", sõnas Anu kohkudes. "Mina ei taha, et sa minu pärast pead üksi jääma, mina ei..." "Aga mina tahan", salvas noormees vagusi sekka. "Ja nüüd jää jumalaga, küll ma õigel ajal platsis olen, kui Jumal elu annab". veel kord andis ta vaitjäänud tüdrukule kätt; siis tõmbas ta ohjad pingule ja nagu nool viis tugev hobune ta õuest ja Anu silmist ära... Pikaldaselt pööris neiu majasse tagasi. Juba trepi peal tuli talle õepaar rõõmsalt naerdes vastu. "Küll sina aga kaua juttu ajasid võõra mehega", imetlesivad lapsed. "lsa küsis mitu korda, kas sa juba jälle toas oled. Tule nüüd ruttu, ta ootab sind". Toas viisivad nad tädi otse Otto ette. Mehel olivad silmad niisked, aga ütles siiski naljatades: "Jääkülma südamega korjad sa tulikuumi süsi minu süüdlase pea peale, ja ei luba mind tänadagi. Mis tähendab ka ühe sandi tänu!" Seal juures võttis ta korraga kasuõelt käed ja andis neile mitu korda palavalt suud. Siis pööris ta pea akna poole ja käskis tüdinult: "vii see ragunipaar ära, kõrvad mul huugavad juba nende kärast!"  Jaanipäev oli möödas ja kange heinategu igal pool käsil. Ka Jõeste pere oli heinamaal ja veski oli nii vaikne nagu kirik. Harva tuli mõni vanainimene paari koti viljaga veskile, et töörahval kodus leib otsa ei lõpeks. Muudkui Anna-eit, keda iialgi välise töö juurde ei usutud, kõndis vahetpidamata mööda õuet edasi ja tagasi ja muretses vaikse õhu liigutamise eest - alalise rääkimise läbi. Jutu puudust ta elu sees ei tunnud, nii ka nüüd mitte, vaid padras lastega, taples kanadega ja tänas valju häälega Jumalat kui ta peremehe ligi juhtus, kes aias laste kombel liivahuniku otsas istus ja soojal päiksepaistel oma kangeid põlvi paenutas. "Oh sina heldene Jumal, et mu silmad seda rõõmu saavad näha, et te jälle oma jalgu võite liigutada", imetles ta käsi kokku heites. "Küll oli esiotsa paranemise lootus kasin, aga näe kuis Taevaisa nagu imet teha jõuab! Alles hilja aja eest ei võinud te neid liigutadagi, ja nüüd lomberdate juba omal jalal aeda ja ajast tuppa, muud kui trepi peal peame teid aitama, muidu võiksite selle hoobi saada, mis enne pole nähtud. Ja küll need tohtrid meie ajal aga kentsakad on oma nõuandmistega, aga õigust võib neil osalt ikka olla. Siin tulise liiva peal on ju esimene hea haigeid liikmeid päikse käes autada: kuum alt ja kuum ülevalt. Oodake, las'ma hõõrun nad jälle korra läbi, küll Anu, hea laps, selle eest muretseb, et ta rohtu peale paneb! Oh sina kallis taevas" - vanaeide jutt ei tahtnud lõppeda - "kui nüüd ema näeks kui priskeks te paari nädalaga olete läinud, peaaegu ei suuda teid enam ära tundagi!" "Noh ma loodan, et lugu nii kardetavaks ei lähe", ütles tõeste hästi kosunud mees lahkelt naeratades. "Kui mu lahked avitajad mind enam ära ei tunne, peaksin ma küll viletsalt siia maamulla peale jääma. Jah, ema võiks küll rõõmu näha, niihästi oma kaua taga igatsetud kasulapsest kui ka oma ustavast käsilisest. Ei tea, millega ma teie vaeva veel elu sees ära tasun", ütles ta südamlikult vana naisterahva kätt rõhudes. "Noh, ennäe asja kah", kostis vanaeit häbelikult. Küll te minuga nõu leiate; vaene inimene igapidi rahul. Küll teil tohtriga tegemist on. Kui ta tuleb, on tal arsti riistad ja masin kastis, millega teid arstib, nagu mõnel kaubajuudil. Aga eks tervis ikka enam ole kui raha - see seisab ju piibliski. Soo, nüüd võite jälle edasi soendada," ütles ta hõõrumist lõpetades. "Lapsed, ae! kas te ragunid ei lähe isale seltsiks!" hüüdis ta veel üle õue. Siis lippas ta aita Anu juurde, kes kuivatatud pesuriideid paigale pani. "Oot ma aitan kangaid kokku rullida," lausus ta riide äärest kinni võttes. "Õnnis perenaine tegi alati udu-peenikese lõuendi. Sest saadik kui sina ära olid, olen igal aastal asju tuulutada ja paigutada aidanud noor perenaine ei pistnud iialgi jalga siia aita ega võtnud mingit meie valmistatud tükki oma peenikeste näppude vahele!" Anu jäi vait. vana käsiline oli talle juba tihti kadunud noorest perenaisest tahtnud kõnelda, aga ta ei olnud iialgi kuulata suutnud. Esiteks ei olnud ta vana naisterahvast tagaselja-rääkimisele tahtnud avatleda ja teiseks oli mälestuses ilusast naisest tükk ebaarmast minevikku, mida ta ju unustada tahtis. Ka täna oli tal nõu eide juttu ära keelata, aga juba oli hilja. "Kallis õnnistus," pajatas vanamoor tuhinal, "kül! see oli loom. Iga teine oleks Jõeste veskis perenaiseks saades põlvili maas Jumalat tänanud, aga tema? Ei tema meist ega meie elust põrmugi ei arvanud! Mul on meeles, nagu oleks eile sündinud, kui peremees talle nähtava uhkusega kõik kätte näitas, aidad ja laudad, ja mis meil muidu liikumata varandust on. Armas aeg. oleks see talle vähegi rõõmu teinud! Aidas pööris ta pea kord iga nelja nurga poole, aga lauda juurde ei tahtnud ta sugugi tulla. Heldekene, ja meil laudad kõik nii ilusaste ja viisipärast sisse seatud, et mõisa proualgi poleks häbi sisse astuda!.... Küll peremees kutsus ja meelitas, tema aga ei tule. Tüdrukud vahtisivad toa eest ja hirvitasivad. Ju see mehele vist häbi tegi, äkki sai ta kurjaks ja ütles midagi, millest ma aru ei saanud - ja siis läks noorik kaasa. Lojuste lauda ukse ees võeti saba üles ja kõvaste mehe käest kinni hoides mindi sisse. Tead ju isegi, kuidas elajad mõlemil pool seinas kütkes seisavad ja vahelmine rada on nii lai ja puhas, et tantsi või valtsi peal. Nad saivad alles poole laudani, seal läks vana kriimsilmaline härg liig tigedaks, hakkas korraga kaapima ja mürama nii mis laut värises käes. No nüüd oli noorikul tuli jalus. Enne kui mees veel sõnagi sai ütelda, oli ta laudast väljas ja juba teinepool õuet. Kui minu teha oleks olnud, poleks ma teda enam sundinud; eks need linna inimesed kõik päris naeruvääriliselt loomi ei karda, aga sa tead ju, kuidas peremees kõva peaga on. Muudkui läks teisele järele, ja nüüd mindi lammaste lauta. Noh lambad on isegi kartlikud loomad, kes iga võõra eest pelgu poevad. Seal siis polnud äpardust, ja ka hobuste talli läks noorik parema meelega, sest seal ju seisis teiste seas ka see loom, kes teda edaspidi linnavahet pidi sõidutama... viimaks saivad kõik kohad ära käidud, ja tuldi tammi äärde vana lõhmuse alla välja. See paik, millest kellegil inimese hingel kasu pole ja kus valjust vete mühinast kõrvad huugama jäävad, oli ometi ta meele järel, sinna tehti pärast väike lusthoone; aga et noorikul ometi aega polnud seal istuda, laskis peremees varsti jälle kõik maha kiskuda." "Kuidas nii," küsis Anu, "mis tal siis alati teha oli?" - "Tal oleks küllalt teha olnud," kostis vana naisterahvas põlastavalt, "aga ta ei puudutanud näpugagi töö külge. Paar nädalat pärast pulmi istus ta kas uues lehtmajas või lipendas mööda õuet - siis tuli tal kange igavus ja igatsus kodu järele. Esite pani peremees ise hobuse ette ja sõidutas ta linna, ja teisel päeval mindi kohe jälle hobusega järele noorikut ära tooma. Pärast jäi ta mitmeks nädalaks linna ja ei tahtnud enam tagasi tullagi. Küll tehti siin kõik ta meele järel, mis aga mõisteti. Toad ehiti, värviti ja maaliti. Sohva toodi linnast ja nii pehmed toolid, et kao või sisse ära, kui peale istud läikivad kapid ja peenikesed nõud, mis mina oskan seletada, eks nad praegu alles ole üleval tubades!" "Kas ta sugu tagasi ei tulnud?" nõudis Anu kohmetanult niisugust lugu kuuldes. "No tuli ikka. Kui majas kõik peenike "saksa värk" oli, nii et meie emaga pea enam toas liikuda ei julgenud, ja peremees ise ka iga päev kui kirikuline ehtes käis, siis jäi mitmeks nädalaks koju... Pealegi tuli talv ja noorik hakkas köhima ja põdema, nii et enam sõita ei saanud. Selle järel aga hakkasivad meil võõrad käima. Poole tosina hoolt sõitis neid õue ja mõned ei märganud nädala pärast ka veel ära minna. Kui mitu korda leidsin ma ema ristis kätega ja punaste silmadega köögis kolde eest - just nagu oleks ta nutnud. Kanaliha, või ja peenikeseleiva pärast, mis ta igapäev võõrastele pidi ära söötma, ta seda küll ei teinud. Jumal oli talle enam annud, kui ta tarvitas, ja ta süda ei valutanud niisuguste asjade pärast iialgi. Aga ma usun, peremees tegi talle rasket muret. "Taevakene, miks ta süda ka sees ei pidanud nutma, kui endine nii elurõõmus kärme mees nüüd alati vagusi seisis. Sest saadik kui linnavõõraste käik ei vähenud, ei seisnudki ta enam üleval toas, vaid oli enamiste all veskikojas või otsis väljal tegemist." vanaeit ohkas ja pühkis higi otsa eest. "Kui väiksed tüdrukud tulivad, siis vist läks kõikide lugu paremaks?" küsis Anu. "Kus ta paremaks läks, muudkui enam tööd ja meelehaigust saime! Enne oli ta ometi üksi, ja ehk ta küll linnavahet kihutas, ega ta riiukas polnud. Ämmaga sai ta hästi korda. Heldekene, ega teist sarnast head inimest enam ilma peal pole! - Ja kui ta kodus oli, siis kajas terve maja laulust ja naerust, nii et me vanadki inimesed vahel naerma pidime ja veskilised küsisivad tihti, mis pidu meil olevat? Laste ajal tuli nooriku ema siia. Just see oli vana paras ise! Hommikust õhtuni urkis ja koristas ta, küll aidas, küll käsikambrites, küll kappide kallal; ja seal juures laulis ta meile ühtelugu ette, kui õrnalt ta tütart ravitseda tuleks ja et keegi nõuda ei võivat, et ta ise kaks last ära hoiaks. Ega seda keegi ei tahtnud, aga ta ei hoidnud ühte ka mitte. Kui lapsed ristitud ja paar kuud vanaks saivad, viis ema tütre linna tervist kinnitama, kuna selle tarvis muidu ikka linnast maale tuldakse. Lapsed jäivad koju meie hoida. Heldene taevas, küll me õndsa perenaisega vaeva nägime kahte kisapulka valvates. Peremees laskis möldri lahti ja ei tõstnud enam jalgagi veskikojast välja; sinna viisime talle süüa järele, seal ta magas ja elas. "Ja ema võis oma lapsed nii ära unustada, et ta neid mõni aeg vaatamagi ei tulnud?" "Noh, kesksuvel tuli ta kord ometi koju, ja siis oli ta nii lahke ja mahe, et lase olla... Aga mina oma rumala mõistusega sellest inimesest iialgi aru ei saanud. Seal ta musutas ja kallistas lapsi ja ehtis neid kõiksugu linnast toodud kirjude hilpudega, või istus päev otsa mehe juures tolmuses veskikojas ja oli lõbus ja südamelik, et lust näha, - aga teisel päeval oli ta kõigist nii villand, et sulane nii ruttu hobust ette ei saanud, kui ta sõita tahtis!" "Aga kas teda siis keegi kodus ei keelanud?" küsis Anu. "või mina tean," kostis vanamoor. "Üleüldse polnud keeldu tarvis. Sügise oli ta kord linnast tulles nii vihma kätte jäänud. et nagu öeldakse, hamba all enam kuiva kohta polnud. Ta jäi haigeks. Esite polnud haigusest suurt asja, aga viimati ei saanud ta enam voodistki üles, teisel kevadel sõitis ta viimast korda - kirik-aeda!" "Ja siis?" küsis Anu põnevalt. "Siis - noh, ega see patt võinud olla, kui me kõik kergemalt hinge tõmbasime," kostis jutustaja vagusi. "Pärast matust juhiti kõik toimetused jälle vanasse joonde, ja kui lapsed juba oma jala peal käima hakkasivad, läks elu üsna lõbusaks, kuni see talv jälle õnnetus õnnetuse peale tuli. Et perenaine suri, mis seal võib nuriseda, eks see ikka vanainimeste viimane osa pole! Aga kui ma selle peale mõtlen, et poeg nii õnnetumaks jäi, oh sa kallis aeg, siis tuleb vesi silma." "Nüüd on ju hästi paranemise lootust," trööstis Anu. "Kui tohter viimati käis, arvas ta haige pea omal jõul käima hakkavat. Eks siis saa kõik jälle heaks." "KülIap nii on, karistus igal mehel vaja. Aga, näe, mis seal vilgub! Ega ometi meie heinalised..." ja uudishimulikult ruttas vanaeit uksele vaatama. "Ei, see läheb mööda. Aga mul pole enam aega siin olla; tarvis vaadata, mis õhtuks lojustele ette annan." Ja kärmeste nagu ta tulnud, lippas ta jälle üle õue. vaheajal oli Anu tööga valmis saanud. Kõik asjad olivad jälle siledalt ja korrapärast oma kohtadel ja ta keeras uksed lukku. Siis toetas ta vastu ukse piita ja vahtis üle õue aia poole, kus Otto oma lastega viibis. Üsna kohmetanud oli ta praegu kuuldud loost... ega vanainimene talle ometi nii lausa valetada tohtinud? vaene Otto, halatses ta mõttes. Nii kurvalt pidi armastuse leek kustuma, mida ilus Maie kord sütitanud. Ja tema oli kasuvenna kurba vaikimist aina valusaks igatsuseks surnud naise järele pidanud! Aga, kes ootas teda osa võtma? Otto äpardus tuli tal häkiste meelde, kuna tal häbi pärast veri näkku tõusis. Kas oli talle keegi rääkinud viimaste aastate sündmustest, kui ainult praegu seesama võõras inimene? Nagu tahaks ta ära unustada, mis ta praegu kuulnud, pühkis ta käega üle otsaesise; siis võttis ta võtmekimbu ja läks toa juurde. Kuidas tema üle mõteldi, teadis ta ju ammu, isegi kõige sõimatumas olekus ei olnud Otto teda ühe sõnagagi Jõestele keelnud, vaid palju enam käskinud ära minna. Armas Mari! Sügis on jälle kord käes ja loodus raugemas. Praegu, mil Sulle kirjutan, hulub torm õues ja peksab vihma vastu aknaid. Meil siin Jõestel on tihti tormi, mis puud aias praksuma ja vee jões vahutama ajab. Et ta aga aina väljaspool tembutab, ei karda meie teda, sest seespool on meil rahu vähemalt mõnes tükis. Isegi meie nõndanimetatud saunaeit võib puhata, peale selle kui ta küll on käsi ringutades selle üle kõnelnud, millal meie kõigi sügiseste töödega valmis saame. vili, niihästi põldudelt kui aiast, on meil täieste koristatud, kapsad ka juba anumates ja lambad tapetud, nii et meie, kui paremat ei tunneks, muistse rikka juudi kombel ütelda võiksime: Söö hing ja joo, ja ole rõõmus jne. - Aga mul on paremat kuulutada, ja see on: Meie peremees kõnnib jälle. Sa oleksid pidanud nägema, armas Mari, missugune rõõm maja täitis, kui ta esimest korda päris ilma toeta trepist alla tuli ja jälle tagasi läks. Poisid ja tüdrukud seisivad osavõtlikult ümberringi ja saunaeit kilkas lastega võidurõõmu pärast. Otto ise oli ka rõõmus. Kõik majalised kaisutas ta kordamööda läbi ja kui ma ettevaatlikult kõrvale ei oleks hoidnud, oleks ka minu kätte kord tulnud, mida ta pärast tõeste oleks kahetsenud.... Aga põlenud kass kardab tuld, eks ole, armas Mari? - Sest saadik kui Otto jälle ise oma majapidamise muresid kannab, on minu töö hästi vähenenud. väljaspoolsesse talitusesse ei ole ma enam puutunudki. Linnas käies toob Otto mulle tänutäheks, nagu ta ise ütleb, enamasti ikka midagi kaasa, raamatuid, ehteid jne. Raamatud teeksivad mulle palju rõõmu, kui nad mitte vägise endiseid aegu meelde ei tuletaks, mil ma ka kingitusi sain, ja mis peaasi - kui nad mu tulesproovitud südant mitte päris ilmaaegu ilutsema ei meelitaks, just nagu mõnel kaheksateistkümne-aastasel neiukesel, kes elu veel ei tunne. Nii ei tohi ma neidki uskuda, vaid panen kõige muuga vagusi kappi ja keeran ukse eest lukku… Kellele ma siin vaikses kodus ennast ka ehtima peaksin! Üleüldse on Ottoga viimasel ajal raske läbi saada. Ta ei ole enam vaikne ja kannatlik nagu haiguse ajal, vaid on tihti äritatud ja äkiline... viimati istusin ma lastega üksi toas, ja et videvik oli, pidin neile harjunud viisil midagi jutustama. Seal tuli Otto ka sisse ja istus meie juurde. Et mu jutt aga just otsas oli ja mul meelde tuli, et käsikambris midagi toimetamata oli jäänud, jätsin ma lapsed tema hoolde ja läksin käsikambri. Tagasi tulles süütasin ma tule põlema ja hüüdsin tüdrukud tuppa ketrama. Seal pööris Otto, kes vagusi akna all oli seisnud, järsku ümber ja astus mu ette: "Sina pelgad mind ju hullem kui katku", ütles ta äritatud häälel. "Kõigel sellel ajal, mil sa siin oled, ei ole sa mulle veel mahti annud endaga nelja silma all kõnelda. Kui ma sind lapsest saadik selgeste ei tunneks ja ei teaks, et sul pehme ja kaastundliku südame kõrval hea jagu kangekaelsust on, siis peaksin küll kahtlema hakkama su leppimata oleku pärast. Kas sa iialgi ära ei või unustada, mis kord - paha on sündinud? või oled seal - kaugel kättemaksmise kunsti õppinud, mida sa nüüd näidata tahad?" "Ei sugugi", kostsin ma külmalt, kuna ma kangeste selle vastu võitlesin, et mu hääl vabisema ei hakkaks. "Muud kui selge silmaga ja külma verega niihästi sõnade kui tegude peale vaatama olen õppinud. Kes kord pettust on näinud, ega sellel enam nii kerge pole iga libedat ütelust uskuda". Ise põgenesin, sest et sel silmapilgul tüdrukud sisse astusivad, jällegi käsikambrisse. Oleksivad mul pisarad käepärast - sellel õhtul oleksin ma tõeste nutnud. Kangekaelsuseks ja kättemaksmiseks nimetab ta seda, mida ainult argdus mulle ette kirjutab. Teist korda ma enam niiviisi Jõestelt ei suudaks lahkuda, kui kuue aasta eest, ja sellepärast on parem, kui ma end võimalikult eemale hoian. Sellest õhtust saadik on Ottol hirmus tusane ja pahane nägu, aga mina ei või sinna midagi parata! Eile käis Õuemaa Leena meid pika aja järel vaatamas. Ta oli mu siiamaalse toga armulikult rahul ja kolistas kaua õndsa ema kirstude kallal, kuni ta mulle "palgaks" paar tükki riiet välja tõi. Ma tänasin vastu võttes, ja siis sai and saunaeide kasuks... Pärast rääkis ta Ottole toas õige perenaise puudusest. Ma ei tea kumb neist pahandas, aga kui ma pärast köögis külalisele süüa tegin, tõusivad mõlemi hääled valjuks, nagu tülitseksivad õde ja vend. Ka Otto ämm on meid oma külaskäiguga õnnestanud. Ta lõi imestusest käsi kokku, sest et armas väimees jälle tervisele oli jõudnud. Seal juures tuletas ta meele, et ta noorem tütreke, Else, ammu juba õe lapsi näha igatsevat, ja lubas ta mõneks nädalaks külasse saata. Otto ei rääkinud selle vastu ja sellepärast arvan ma, et mul kord kätte tuleb minekut teha. Uue külalise tulekuni pean veel ootama, aga siis ei saa mind enam keegi keelata, ja sellepärast tahtsin Sinult lõpetuseks veel küsida, mis sa teeksid, kui ühel päeval keegi vaene rändaja, kimbuke kaenlas, tormist ja sajust Su läve ette ilmub ja vastuvõtmist palub? Aga ma Su vastuse üle ei kahtle. Oma Mari härda südame peale lootes, kuulutan Sulle ette, et Sa ehk vahest peagi ihusilmaga mind näha saad ja Sul asja on Samaaria mehe meelt näidata oma vaesele Anule. Järelkiri. Ära oma väikseid poegi minu poolt tervitamata jäta; Sa tead, lapsed on mu meelest ikka armsad! Kui Jõestel meie teiste patuste seas mitte kaks väikest ilusat tüdrukukest ei asuks, kes kedagi muud ilma peal ei luba armastada, kui vaest mahajäetud Anut, siis oleksin ma ehk ammugi juba teab missuguse ilmakaare poole rännanud. Nüüd aga on ikka veel siin ja tervitab Sind südamest Sinu Anu. "Kudas see korda läheb, et ma oma noore lapse kõige ilusamal õitseajal siia metsanurka ära peidan?" oli villmanni emand poole aasta eest ütelnud. Aga ajad ja asjad muutuvad, miks siis mitte inimese mõtted? Ühel pahal sügisesel ilmal sõitis ta hoolimata vingest tuulest ja vihmast, mis kui "oavarrest" tinahallist taevast voolas, kõiki linna lõbustusi selja taha jättes mööda sopast maanteed ja põhjatumaid külatänavaid otse - Jõestele. "Küll on meil Jumala ilmake paha juhtunud teekonnaks," kaebas ta vankrilt maha ronides. "Aga mis sa teed ära, kui süda kunagi rahu ei anna, vaid ühte lugu armsate kaugelolevate omaste järel igatseb. Tere, armas väimees," pakkus ta Ottole kätt, millest see ukse kõrvale seisma jäädes viivitades kinni võttis, kuna ta seal juures niisuguse näo tegi nagu ei teaks ta, kas laseb külalised vihma käest tuppa või mitte. "Teie lähete ju päev-päevalt ikka priskemaks ja nooremaks," kiitis lahke ämm. "Siin mu pesalinnuke, mu väike Elsa," näitas ta esiteledes noore sihvaka kasvuga neiu peale, kes niisama avitamata vankrilt oli pidanud astuma nagu ta isegi. Kas ta ei ole õndsa Maie nägu, et kas vaheta ära?" "Juhan, kanna külaliste asjad sisse," käskis Otto vastuse asemel sulast. Siis tõukas ta ukse lahti ja näitas käega trepi poole. "Olge head, minge üles, ma tulen varsti järele." Ise läks ta veskisse - tuppa-minemisega näis tal aega küllalt olevat. "Mamma, su kiidetud rikas väimees on ju päris karu - nii üksluine! Mind ajab ju igavus enneaegu haigutama," sosistas noor neiu. Aga ema pani talle ruttu käe suu ette. Trepi käsipuu ääres seisis Anu kahe tüdrukukesega ja ootas külalisi. "Kas need jämedad talutüdrukud Maie tütred on," küsis noor tädi kauni lapse eest tagasi astudes. "Punased körtsikud seljas, juuksed kõrvade äärde patsi tehtud ja näod ja käekesed hoopis pruuniks päivitanud. Teie kui lapsetüdruk oleksite enam pidanud hoolt kandma," ütles ta noomides Anule. Piiga naeratas. Siis lausus ta lastele: "Kas te vanaema ei tereta ja käele suud ei anna?" "Meie vanaema on taevas," kostis Elsa iseenesest. "Ja sedagi ei tea nad, et sa meie tädi oled ja mitte lapsetüdruk," põlastas Maie. vaheajal oli vanem külaline pealmised riided maha ajanud. "Avitage mu tütrel palitu ära võtta" käskis ta Anut, siis hüüdis ta lapsi: "Elsa, Maia, mu silmaterad! kas te vanamammat enam ei tunne? Näe kui ilusad asjad teile linnast ligi tõin!" Ta andis kummagile lapsele, kes uudishimulikult talle lähenesivad, väikse karbi kirjute mängukannidega. Ja see siin on teie armas tädi, õndsa mamma õde," näitas ta noore neiu peale. "Kas te tahate teda hästi armsaks pidada?" "Jah", kostsivad lapsed mänguasju silmitsedes. "Aga Anu on ka meie armas tädi," kinnitas Elsa, ja Maie lisas juurde: "Keegi ei ole nii hea ja ei jutusta nii ilusaid lugusid kui Anu." Lõunalaual valitses kaunis vagune kord. Keegi ei võtnud vaevaks kõnelda kui emand villmann üksi. Ta tegi mis jõudis; jutustas oma linnatuttavatest, linna elust ja lõbust, küsis maasaagi ja veski sissetuleku järel, aga mingisugune jutt ei sünnitanud suuremat mõju ega elavust. Seal pani ta viimaks noa ja kahvli taldreku peale ja ütles otsekohe : "Kallis väimees, ma ütlen kohe hakatuses: ega ma Elsaga päris ilma tööta siin su katukese all ei taha elada. Lapsed on, nagu juba tähele panin, pisut - hooletusesse jäetud, neile on enam peenemat eeskuju ja juba ka natuke algusõpetust vaja, mida muidugi mõista kõige paremine Maie õde võib anda. Ja ma ise olen nüüd heameelega valmis majatalitust oma kätte võtma, nagu sa kevade palusid. Siis ei olnud mul mitte võimalik, aga nüüd on lood teisiti, ja ühe jõu kohta on see töö ka liig palju, kas jah?" nikutas ta peaga Anu poole. "Sellega teed mu seniaegse perenaise ametist lahti," ütles Otto üles tõustes. "Seda otsust ei või ma mitte toetada. Teie teete omale asjata tüli, kuna mina ametiraskuse üle kaebtust pole kuulnud." Ta tõstis käe vaigistades Anu poole, kes üles oli tõusnud ja sekka tahtis rääkida. "Esiotsa palun mu majapidamist vanale korrale jätta ja külalistena sellega leppida. mis meie pakkuda võime." Ta kumardas neiu Elsa suureks imestuseks, kes seda sugugi polnud oodanud, viisakalt võõraste poole ja läks kasuõe järel kööki. "Et sa nad oma toimetustest eemale hoiad!" keelas ta peaaegu ähvardavalt. "Ma ei salli mitmeid perenaisi majas. Ma palun sind oma kohuseid edasi täita," lisas ta pehmelt juurde, kui Anu pahaselt selja pööris. Õhtul, kui ema ja tütar oma kambris olivad, lausus Elsa: "Mamma, mis tarvis oleme õieti siia tulnud? Kevadel, mil põhjust oleks olnud maale tulla, ei tahtnud sa mitte, ja nüüd, mil linnas iga päev midagi näha on, oleme siin! Ja kuidas meid vastu võeti? Ottole ei näi meie siinolemine sugugi rõõmu tegevat, lapsed ei pea meist lugu, ja see Anu -" noor neiu kärsutas põlastavalt huuli, - "vaevalt kolm sõna olen ma kõigel päeval ta suust kuulnud. Ja kuidas Otto ta õigusi kaitseb! Esmalt, kui mina Anut kutsusin meie voodid tegema, tuli ta päris vihaselt tuppa ja ütles, seda võida ma ise teha või Tiinat kutsuda, kui tarvis. Mina jooksen siit kas või kesköösel ära," lõpetas ta kindlalt oma kõne. Ema naeratas, kui ta kostis: "Need on tujud, mis peagi mööda lähevad. Jõeste on ilus ja põline rikas koht, peremees jälle terve ja perenaist vaja, - need on kõik asjad, millede pärast küll natukest linna lusti võib ohverdada. Sina oled alles laps ja ei tunne elu, küll mina tean, miks me tulime, ja küll lugu peagi muutub." Ja lugu muutus ka, ehk küll mitte vana kavala naisterahva arvamist mööda. Noor Elsa, kena ja värske nagu puhkev õis, oli nagu rõõmus laululind Jõeste vagusa ja tõsise rahva keskele sattunud, kes ikka veel lunastavat sõna pole leidnud, mis neid teine teisele lähendanud oleks. Nagu liblik lendas ta ühe juurest teise juurde, nagu lõo lõõritus kõlas ta hele hääl ja rõõmus laul kõikide südameid omale võites läbi maja. Kord kõneles ta ühega, kord avitas ta teist, kord mängis ta lastega, kord istus ta tõsisel näol oma õmbluse ees nagu valmistaks ta kellegile surmasärki. Kuid püsi ei olnud tal kusagil. vana saunaeit urises tihti täis muret: "Justament kui kadunud õde ise, kui ta meile viimaks niisama tuld takku ei aja!" Meelega ilus neiu praegu küll nimetatud sihile ei jõudnud. Ta lapselikuil rõõmutujudel polnud mingit iseäralist otstarbet, ja ettevaatlik ema ei hakanud talle oma plaanisid ka sugugi kätte arutama, sest ta teadis väga hästi, et kena tütrekese ilmsüütas meeles maikugi arusaamist tema keeruliste ettevõtete kohta ei olnud. Hakatuses ei tahtnud Elsa oma kambrist välja tulla ega kellegiga sõna rääkida. Et aga ema niihästi tütre palumistest kui väimehe külmusest hoolimata Jõestele jäi, siis pidi Elsa viimaks ometi teiste majaliste elust osa võtma hakkama, ja mis võis ta parata, kui taeva-isa talle nii säravad silmad oli kinkinud, mis sütitasivad. kuhu ta neid iial pööris, ja nii alalustilise meele, mis ta ligikonna peale mõjuta ei võinud jääda. Ja et hirm igavuse-tondi eest omalt poolt hirmutas, siis oli pärast noort neidu igal pool leida. Kõige kauem oli Anu vastu pannud. Piiga oli väsimata oma töös ja vähe jutuga nagu ennegi. Ta pidas ustavalt oma ametit ja ei jätnud kasuema keelu järele külaliste ette midagi lahti. Seal juures jäi ta ise aga niisama liginemataks kui ennegi ja ei pannud Otto meelitavaist katsetest midagi tähele.. Kas see meelega või kogemata sündis, seda ta ühetasane vagune olek ja tõsised silmad ei avaldanud. Ja Otto? Ta ei teadnud enam, mis ta pidi tegema. Minevik oma mitmesuguste vastumeelsete mälestustega oli talle ju küllalt, kui ta haigeks jäi, piina valmistanud ja veel suuremal mõõdul haiguse ajal, mil ta hoolt ja abi pidi pahandatud kasuõelt vastu võtma, ilma et tal lootust oli iial veel midagi heaks teha. Ta oli vagusi oma eest muretseda lasknud ja vabandas iseeneses oma vaitolemist sellega, et ju sõnadest ilma tegudeta kellegil kasu ei olevat. Ja siis hakkas aegamööda tervis ometi tagasi tulema ja kanged liikmed jälle jõudu võtma! Anu väsimata hoolitsemisel oli see ime sündinud, ja peale Jumala pidas ta kasuõde oma kõige suuremaks heategijaks... Kosuva tervisega ühes pööris ka tema kadunud elurõõm ja julgus tagasi, ja loomu poolest kärsitu ja rutuline oleks ta nüüd asjad ammugi joonde ajanud kui Anu külmus ja tagasihoidmine mitte igapäev ta - uhkust poleks haavanud. Ta ei aimanudki, et piiga kange sisemise võitluse järel rahulisemalt oli mõtlema õppinud ja usalduse puuduse pärast eemale hoidis, iseäranis nüüd, mil jälle palju ilusam noor neid majas viibis. Mees ei tahtnud kasuõe "tembutamist", nagu ta ütles, muuks pidada kui kangekaelseks kättemaksmiseks. Esiotsa laskis ta ka külalisi oma paha tuju tunda ja ei tulnud palju veskist elutuppa, aga nagu juba nimetatud, noore Elsa lahke nägu oli mõjusam; ta oskas nii rõõmsalt naerda ja nii meelitavalt paluda, et kare õemees muud ei võinud kui pidi ta tahtmist tegema. Ja tahtmistest polnud hellitatud neiul iial puudu. Kord soovis ta lusti sõita õemehe uue vankriga ja sõiduhobusega, mida kummagi sulase kätte üksi ei usaldatud. Kord soovis ta, muidugi mõista õemehe saatel, näitemüükidest ja kontsertidest osa võtta, mida ta alalise põnevusega uuris ja tähel pani. Nii kaugele pole ju inimesed veel jõudnud, et nad üksteise südamesse oskaksivad näha! Anu ka seda ei püüdnud. Palju enam arvas ta aja käes olevat minekut teha - külaliste tulekust saadik oli ta süda raskem kui iialgi enne. Tihti pidi ta ennast iseeneses sõitlema, kui tal imeline kade tundmus rindu asus Elsat ja Ottot koos nähes või mõlemate lõbust laulu ja mängu kuuldes. Mis oli tal sellega tegemist, temal, kes ju oma jaoks midagi oodata ei tahtnudki? Kuis ta oma mõttes ometi nii ülekohtune võis olla?! venemaal oli ta hing kodumaa laulu ja viiside järel janunenud - ta sugulastel polnud kellegil laulmise andi - ja nüüd oleks ta end mitu versta eemale soovinud, kui Elsa ilus lauluhääl ta kõrvu kostis. Aga minna ta siiski ei võinud, ehk ta küll mineku kindlaste ette võttis. Maia, kes kevadesest tahtmata suplemisest põduraks oli jäänud, jäi korraga raskeste haigeks ja ei lasknud nädalate kaupa kedagi muud oma ligi kui ainult Anut. Hea tädi Anu pidi ta sängi ääres istuma ja lugusid jutustama, pidi talle süüa andma ja juua tooma, ehk muidu karjus ta nii et maja kõlas. Sel viisil pidi piiga sündsamat lahkumise-aega ootama. Talv oli käes ja jõulupühad ukse ees. Lumi kattis metsi ja väljasid, ja jõgi oli õue all kinni külmanud. Ainult veski kohas seisis ta veel sula. Kohisedes langes vesi tammilt ja purustas kangel hool edasi voolates ikka uueste allpool tekkiva jää. Nagu külma kartes laskis vana kahar puu kalda veerel oksad longu, või oli see imestuse pärast? Kas ta keelt oskas! Majas valitses ka liig elav talitus, kihin ja kahin, treppidest jooksmine ja kõndimine. Kas mõni suur pidu tulemas oli? Majalistest keegi ei oleks peale emand villmani vastust teadnud anda. Sest saadik, mil väike Maia haiguse pärast Anu alalist ligiolemist nõudis, oli emand vilman mahti leidnud valitsuseohje oma kätte võtta, milles Anu teda ka takistama ei hakkanud, selles mõttes, et ta isegi enam kauaks Jõestele ei jää. Ja emand vilmanile oli loodus piirita elava luulevõimu jaganud, mis talle oma ja tütrekese rõõmsast tulevikust pildi pildi järele - üks hiilgavam kui teine - vaimu silma ette kujutas. Nädala pärast olivad juba jõulud ja nendega ühes võis teine ammugi oodatud suur pidu tõeste kätte tulla - tarvis oli aegsaste valmistada, et midagi hiljaks ei jääks. vana saunaeit higistas köögis kõiki häid asju valmis tehes, mis emand tarviliseks pidas, ja tüdrukud pesivad ja küürisivad ühest ruumist teise käies, et nahad aurasivad seljas. Üleval toas aga istus Elsa ja valmistas ju mitu päeva järgimööda jõulukingitusi, ilma et himu selle kohta oleks vähenenud või aeg igavaks jäänud. Näis nagu oleks vana saunaeit eksinud, teda niisama läbemataks pidades kui ta kadunud õde. või oli emal korda läinud tütre ilmsüütat meelt oma luulepiltidele avada? Kõrvalises kambris istus Anu Maia aseme ligidal ja paikas praegu pesust toodud riideid. Laps oli juba paranemas, aga ei sallinud siiski, et ta talitaja tast sammugi oleks eemale liikunud. Ta ei sallinud ka kui mõni teine ta tõbevoodi äärde tuli, ja täna oli tal ju nutt varaks kui isa kõval sammul tuppa astus. "Mine ruttu ära, muidu teed sa mu hea tädi kurvaks ja siis ta ei räägi minuga enam sõnagi", kurtis laps käega ukse poole näidates. Imestades jäi Otto esiteks ukse juurde seisma, siis astus ta pahase näoga lähemale. "Mind aga näib su hea tädi vihastada tahtvat," kostis ta lapsele, siis pööris ta Anu poole: "võta kord vaevaks ja mine vaata, mis meeletumat viisi kaks vanamoori köögis talitavad. Ma usun, kui nad õue pikuti ja laiuti oma prae- ja koogivaagnatega täis tahaksivad laduda, nappiks ruum neil ära. Ja sind palusin ma ometi mu varandust kaitsta." "Kelle eest?" küsis Anu tumedal häälel. "Sinu oma peagi kohekordse ämma eest? Nii lapsik ei taha ma olla." "Kes sulle seda teatas?" küsis Otto. "Aga vist ma olen kord parajal tunnil juhtunud, mil sa jälle eest ära ei saa pugeda nagu muidu," lisas ta nokkides juurde, kuna ta tooli võttis ja suure rahuga Anu ette teinepoole lauda istus. "Ja nüüd ütle, kes sulle selle uudise tõi; ise ma ju sugugi mahti pole leidnud oma südamesaladusi avaldada. Kas emand vilman su nii targaks tegi, või koguni - neiu Elsa?" Ta ütles mõlemad nimed pilkava aupakkumisega. "Ära pilka," kostis Anu, ilma et ta kordagi silmi oleks töö pealt tõstnud. "Mina sinu asemel ei salgaks, mis ometi su olek küll tunnistab ja mis igaühele silma paistab. Elsa kui ka ta ema teavad muidugi ju täieste, mis - neid ootab, ja - valmistavad selle järel ette." Pahaselt karges Otto püsti ja käis mitu korda edasi-tagasi. Siis istus ta uueste laua äärde ja ütles nägu naerule sundides: "Imet, mis sina kõik ära ei tea ega tähele ei pane! Ja mina arvasin, et su silmad muud ei näe kui tööd, mis sul just käes, ja veel muud ei mõtle kui ainult väikse kiusupunni Maie tahtmist täita... Ei, ei, ega ma ronga-isa pole, et ma ise oma lapsi kaetsen," kõneles ta ruttu edasi, kui Anu vahele tahtis rääkida. "Palju enam on mul heameel, et sa vähemalt nende väetimate kätte isa pattu ei nuhtle... Tahaksin sulle muidu meelde tuletada, et inimesed kõik ekslikud on ja vahel komistavad. Aga kui nad oma süü ära tunnevad ja kahetsevad - ja heameelega valmis on heaks tegema, siis annab neile iga mõistlik andeks. Eks ole?" "Mis see siia puutub?" ütles Anu pool valjult. "Sinu mõtte järel küll mitte," kostis mees korraga teisel toonil ja kulmu kortsutades. "Sina ei näi üleüldse mu juttu kuuldagi tahtvat. Aga et sa nii - valeste minu olekut mu liblikataolise naiseõe vastu, milles sa ise oma külmusega süüdi oled, seletad, siis ei või ma sulle kätte ütlemata jätta, et sina - tahtmisega eksid. Kas teile naistel siis viimane kui tundmus sõnadega peab ära seletatud saama, ja te ise midagi ei aima? Ma arvan, kui sa mitte iga päev meelega silmi kinni ei hoiaks, siis oleksid sa ammu pidanud nägema, et mul palavamat soovi ei ole, kui kord sinu vastu - tehtud ülekohut heaks teha, sind..." Ta ei saanud kaugemale, sest äkki lendas uks pärani lahti ja Elsa naerja pea vaatas sisse. "Ah, siin sa oled, Otto," kõlas ta rõõmus hääl, kuna ta ise elavalt tuppa astus. "Praegu toodi imeilus uus saan õueväravast sisse, aknast ma nägin, ja sind ei näinud ma all, sellepärast - tulin sind otsima." "Parem oleks olnud, kui sa selle vaeva nägemata oleksid jätnud," kostis Otto äkitselt: "Ma tean ise, mil ma all olen ehk mujal." Ta ootas Elsat ära minevat, mille peale see aga ei mõtelnud. Siis kahmas ta ise mütsi ja läks uksest välja. Kohkudes vaatas Elsa talle järele, siis tuli ta ja istus priiks saanud tooli peale. "Mis teil viga on?" küsis ta uudishimulikult, kui Anu ohates süllelangenud töö jälle kätte võttis. "Kui ma tuppa tulin, hiilgasivad teil silmad peas ja nüüd teete nii julguseta näo." "Midagi," vastas Anu, kelle mõtted maa peale tagasi pöörsivad, peale selle kui nad kasuvenna sõnade vahelt paistvast valgusest tiivustatud tuule kiirusel taeva olivad lennanud. Iseeneses aga ütles ta: "Jõle lootus! Kui ma võisin kõrvale lükatud saada alles noor olles ja kasuema armul hoitud kui ehitud peretütar kunagi, siis ei või ma viieaastase ränga töö ja kuueaastase vananemise järel ammugi sammu pidada armastatud mõrsja uueks ja nooreks saanud kuju kõrval. Ta arvab oma kohuseks häid sõnu ütelda, et ma truuiste tööd tegin ja laste eest muretsesin - muud midagi." "Õieti ei või ma aru saada, miks mamma sugugi uskuda ei taha, et te ilus olete," algas Elsa murelikult, kuna ta tähel pannes Anu kahvatanud nägu vaatles. "Harilikku talutüdrukute-ilu, paksu ja tulipunaseid põski, teil küll ei ole, aga selle eest on kõik nägu nii nagu ikka raamatutes seisab: võlvitud otsaesine, sirge nina, väike suu ja peenike allapoole kitsam lõug. Ja kui te ikka niisuguseid silmi teeksite, nagu enne, kui ma tuppa tulin, võiksite meid kõiki oma austajateks nõiduda, mind, Ottot, isegi mammat - miks te nad alati laugete all peidus peate? Ja kui ilus sirge ja sale piha teil on! Ka nii vana kui mamma ikka ütleb, ei näi teie sugugi olevat. Ma ei näe teil näos ühte "kanavarastki" silmade all," imetles ta kui ta korraga oma uudishimuliste silmadega ligidalt Anu omadesse vaatas. "Kui vana te õieti olete?" "Sada aastat," kostis piiga nalja heites, kuna ta iseeneses lapsiku tüdruku üle naeratas, kes kõik mamma saladused välja lobises. "Hm," arvas Elsa. "Mõnel inimesel saaks heameel olema, kui see tõsi oleks, näituseks mammal." "Mis Otto teile esmalt rääkis?" hakkas ta uueste pärima. "Sina ei pea nii palju minu tädi käest küsima," keelas korraga väike haige voodist. "Mine tee parem ilus põll valmis, mis sa mulle jõuluks lubasid, ma ei taha, et sa siin minu tädi kurvaks teed." All õues seisis Otto "imeilusa" saani ees ja lahke ämm seal kõrval, kes niihästi süldi kui koogid saunaeide hoolde oli jätnud ja nii kiirelt alla jooksnud, et pikad tanupaelad aga vuhisesivad. "Tore sõiduriist," kiitis emand mahedalt. "väga ilusaste ja peenikeselt tehtud. Et just jõulu aeg, siis vist saab mõnele kingituseks? Ei tea, missugune õnnelik temaga esimest korda sõidab?" "Mõrsja," kostis Otto lühidalt. vana naisterahvas naeris heameele pärast. "Muidugi, muidugi," kiitis ta taga. "ja hästi ilus ja noor peab ta olema," aga mees ei kuulnud enam, vaid läks pikal sammul rehe poole. Kallis jõulupäev oli käes. Öösel ja hommikul oli hea kord lund tulnud ja kirikulistele õhtuks tee heaks teinud. Nüüd oli ilm selge ja vaik - valmis kallile pühitsusele. Jõestel olivad ettevalmistused lõpukorral. veskirattad seisivad, tarvitamata kohas vesi tammi veerelt. Rutuga koristasivad sulased veel õue peal, kuna peremehe hääl siin või seal õpetades ja käskides sekka kõlas. Siis läks igaüks kirikuriideid valmis panema. Üleval elutoas ehitas suur Elsa jõulupuud, kuna väike Elsa salaja, et ju avalikult luba polnud, läbi võtme augu ja uksepilu luuramas käis, ja siis nähtud ilust vähem agarale Maiele jutustama tuli. Mõlemad lapsed imetelesivad, et Anu-tädi nendega nii vähe rääkis ja nii palju mõttes oli. Ja lugu oli õige. Anu, kes viimastel päevadel jälle enam talitusesse puutus ja ka täna kööki tuli, oli liginevast kallist pühast hoolimata mahe vana emand kurja näo ja pahade sõnadega nii ära peletanud, et ta kurvalt ja mõttes laste juurde tuppa tuli. Ja siis oli ta kuulnud, kuis emand Elsale ütles: "Tõtta, et sa kirikuajaks viitmata valmis oled, et ta oodata ei pruugi. Ta saab vahel kergeste pahaseks. Ja et uue saaniga sõidetakse, võid sa oma parema palitu selga panna, küll ta sulle edaspidi uue ostab - taevakene, niisugune jõukas mees!" "Mamma, sina teed ikka nii nagu oleks kõik juba korras - ta pole mulle ju midagi selgemat rääkinud." kostis Elsa häbelikult. "Selle eest aga mulle. Küll mina teda tunnen ja tean, mis ta ütelused tähendavad," kinnitas ema. "Saangi on sinu pärast muretsetud, küll sa näed, enne kui sa aimad, on lugu käes - katsu aga sina ise valmis olla..." - - "Kas ta mulle peaks julgema ette visata, et ma meelega silmi kinni hoian ja ennast petta püüan", mõtles Anu täis kibedust, kui kõrval kambris hääled vaikisivad. "Nüüd olen ma ometi õieti tähele pannud, täna või homme peetakse kihlus ja mul ei olegi võimalik nii ruttu kuhugile eest minna." Ta lõi käed silmade ette, ja silmapilguks kadus kõik ta vali iseenese üle valitsemine. Aga vähemalt neid täna koos kirikusse sõitmas ei tahtnud ta näha. Ta võttis nõuks ära minna - kuhu? käis valus küsimus läbi pea. Ema haua juurde, tuli tal siis meelde. Jah sinna, seal puhkas ainus inimene, kes teda ikka ühteviisi truuilt oli armastanud! Ta pani kasuka selga ja läks vagusi õuest - ega teda keegi puudu ei leidnud, ei täna ega edaspidi. Lapsedki, kes muidu ikka ta ümber olivad, vaatsivad täna aina ilusat tädi ja istusivad täis uudishimu elutoa ukse taga, kus jõulupuu seisis. Seal oli ta ka tee peal, mis surnuaiale viis, ja mustalt ja ähvardavalt seisis mets mõlemil pool. Kas ta kurb oli kadunud suve ilu pärast? Kurb nagu temagi, kelle kevade ammu möödas oli? Sügavas mõttes läks ta edasi. Pea lõppes metsatee, ja seal paistis juba tulp, mis L. kihelkonda viivat teed näitas. Kui õnnelisena oli ta kord Otto kõrval vankris siit mööda sõitnud L. koolimaja pühitsusele - aga kas see tõeste tema oli olnud? küsis ta kahtlaselt mõttes. Kas ta tõeste seekord paremaid päivi oli näinud? Nagu kahjurõõmus näis tulp ühe aruga muistest õnne näitavat, kuna ta teisega tuldud tee peale tagasi tähendas, kust Otto peagi uhkel sõidul, imeilus mõrsja kõrval, kiriku poole tõttas…. Kiirelt astus ta edasi, kuna ta silmad taeva poole lõi. Kuis see veel selge oli, ja sealt helendas ka juba üks täht. Nukralt pööris ta pea kõrvale. Mis teadis taevatäht tema viletsusest ja kitsikusest, kuhu ta sammud pidi seadima. Aga kas ta siis tõeste nii maha jäetud oli, nii kõigist ära põlatud, - kas mitte Jüri ei lubanud oodata? lendas tal heledam mõte läbi pea. Aga varsti kattis häbipuna piiga nägu. Iial ega ilmas. Ta ei pidanud teadma, et ta teist korda majast oli tõugatud, pealegi ei oleks tal ka jõudu olnud ilmas veel kedagi armsaks pidada. Niisuguste mõtetega oli ta viimaks kirikaiale jõudnud, ja väsinult langes ta kasuema ristikivi najale. Kui hea oli neil, kes kõigist elupiinast pääsnud siin puhkasivad. Lauliku sõna: "Magus jah mullassa magada," heljus tal igatsust äratades hinges - siis läksivad mõtted segamine... Kodus olivad selle vahe sees hobused saanide ja kreslade ette rakendatud. Ehk küll kirik ainult kolm versta kaugel oli, ei hakanud keegi täna jala minema, vaid kõigil oli luba sõita. Juhanil oli tegemist peremehe kärsitut sõidutäkku pidada, kes norskas ja jalgu tampis ja peaaegu tuliuue saani ära tahtis lõhkuda. Neiu Elsa ootas täies ehtes elutoas ja ema seisis õpetades ja manitsedes ta kõrval. viimaks ometi tuli Otto, aga ta läks ootajatest mööda ja hüüdis Anut. "Mis sa Anuga teed?" küsis ämm järele minnes, "kas sul midagi vaja on?" "Ei muud midagi kui tahan temaga kirikusse sõita." "Aga," - vana naisterahvas nägi korraga kohkunud välja - "saan on väike, kuhu sa nad kõik mahutad?" "Missugused kõik? Peale Anu ei võta ma teisi oma saani peale." "Aga Elsa, kas me jala peame minema?" "Ei sugugi. All õues on neli hohust rakkes, peale minu oma võite valida, millega te sõita tahate." Uueste käis Otto toad läbi - asjata. "Kas keegi ei ole Anut näinud?" küsis ta viimaks all peretoas tüdrukutelt. "Miks ei ole," kostis väike karjatüdruk. "Anul olivad uued riided seljas ja ta läks ammu juba väravast välja, ja ikka maanteed mööda edasi." Nagu sammas jäi mees ehmatusest paigale. Siis raputas ta kohkunud tüdrukut valjult õlapidi ja kärgatas: "Kus külge ta läks, ütle ruttu, ruttu!" "vist kirikaia poole," kogeldas laps hirmuga, ja ust oma taga kinni visates, et maja põrus, tormas peremees välja. Õues võttis ta ohjad sulase käest ja kargas saani, ja nagu nool viis tuline hobune ta väravast ja lumist maanteed mööda edasi. "Miks ma viivitasin nii kaua... kui ta kirikaial ei ole, vaid teist teed läks - ära, nagu ükskord ja ma ei saa teda enam kätte!" mõtles ta täis kahetsust ja tõmbas ohjad pingule. Ikka kiiremalt lendas hobune; lumi tuiskas saani jalaste vahelt ja mõne minuti pärast oli ta surnuaia väraval. Ruttu köitis ta looma posti külge ja tormas lumega kaetud haudade keskelt oma perekonna matuse-paigale. "Jumal tänatud!" tuli kergemalt ta huultelt. Seal ta istus risti all ja toetas pead käte vahele. Tasa astus mees ligi ja tõstis hirmuga otsitud piiga üles. Siis andis ta temale suud... Nagu uimastusest ärgates naeratas Anu lahkelt ja laskis ennast vastupanemata kaenlasse võtta. Siis tuli arusaamine, ja kohkudes ja punastades astus ta tagasi. "Ma usun, sa eksid," ütles ta kaheldes ja vahtis kõrvale. "Ennem sina," kostis Otto, ilma et ta jälle pahaseks oleks saanud. "Täna on kallis jõuluõhtu, mil verivaenlasedki teineteisele lepituseks kätt annavad, ja ma arvan, meie pidasime üksteist endisel ajal ometi - armsaks, eks ole? Kui sa teaksid, kuis mu süda valutas, kui sind esite kodus kadunud leidsin nagu - kuue aasta eest." "Ega sa siis mu järel ei küsinud," päris piiga. "Esiotsa küll mitte," kostis Otto õiglaselt, "aga väga varsti pärast. Sest silmapilgust, mil ma märkama hakkasin, et - mu naine minust lugu ei pidanud kui ma temaga iga päev pidudele sõita ei tahtnud, ja mu kaunist vanemate kohta, mida mina uhkusega kalliks olen pidanud, niikaua kui mäletan, põlgas, sai mulle selgeks, et ma sinule kibedat ülekohut olin teinud ja iseennast - eluks ajaks nuhelnud... Jumalale tänu, kes mu elulaevukese armulikult jälle õigele teele juhtis.... ta andku ka temale rahulist hingamist." lisas ta sügava tõsidusega kõrvale haua peale näidates juurde ... "Ja nüüd, mu uhke armuke, kas sa tahad kõik ära unustada, mis on olnud ja kui mu südamest armastatud naine Jõestele tagasi tulla?" "Jah," kostis piiga täis õnne. "Jumal olgu kiidetud, et me kord nii kaugele oleme jõudnud!" hüüdis Otto rõõmsalt. "Aga nüüd lähme ka viitmata, enne kui hobune külma käes seistes viga saab. Hirmu pärast, et sind enam kätte ei saa, ajasin ma esite otse meeletumat viisi." Kirikuteenistuseks on veel aega, mis sa arvad, kui me tulba juurest pikemat teed ümber sõidame nagu vanaste?" ütles ta saani istudes. Anu naeratas, kui tal meelde tuli, mis mõtetega ta vähe aja eest veel nimetatud kohal oli seisnud. Siis kostis ta tänulikult: "Ega mul nüüd enam teist tahtmist pole, vaid tulen healmeelel kaasa, kuhu sa mu iial viid!"- - Üle külmetanud välja viis vile hobune õnnelise paari, et lumi tuiskas ja saani rauad sädemeid puistasivad, - ja eemalt kirikutornist hakkasivad õnnistatud Jõulupühiks kellad helisema. Õhtul nägi toredaste ehitud ja valgustatud jõulupuu Jõeste elutoas aina rõõmust säravaid nägusid. Kingitusi oli igaühe jaoks muretsetud, ja peale selle pistis helde peremees veel igale teenijale rahasummakese pihku. Kõige rikkamalt aga oli kaksikute annilaud kaetud, "palgaks selle eest, et nad nii vahvaste olivad tädi eest Pihkva-onu vastu võidelnud ja sel viisil omale uue armsa ema võitnud", seletas isa... Ainult külalistele ei näinud kõik meelepärast olevad. Emand vilmanile oli häkki kange peavalu tekkinud, mispärast ta oma kambrisse jäi, ja Elsa istus nagu kartlikuks tehtud linnuke vagusi nurgas. Aga kui õemees talle uue palitu hinna, oma noore perenaise poolt nagu ta ütles, kingituseks tõi, sai ta elavamaks... Teisel hommikul aga pakiti kiirelt asju ja valmistati reisile. "Olen juba üleliiga kauaks jäänud," kostis emand väimehe lahke keelu peale, pühi enne ära pidada. "Kodusel rahval jääb ka aeg igavaks oodates." Anu peale ei vaadanud ta silmagagi, ehk see küll saunaeite nii palju saiu ja muud valmistehtud toitusid saani laskis toppida kui aga mahtus. Selle eest sosistas Elsa jumalagajätmisel hiilgavail silmil piigale kõrvu: "Kui ka mamma vihastab, mina olen südamest rõõmus, et Otto mind ei tahtnud. Ma oleksin siia igavuse kõrbe ära surnud nagu Maia. T-s on pühade ajal iga päev näitemäng ja tantsuõhtu, - seal on tuhat korda ilusam...." "Neid ei saa me Jõestel enam näha," ütles Otto, kui võõrad väravast välja sõitsivad. "Ja see on ka parem," lisas ta tõsiselt juurde. "Niisuguse meelega inimesed ei kõlba vaiksele maaelule. Nad teevad elu õnnetumaks enestel ja - teistel." Kahe nädala pärast tulivad mõlemad õed ja teised sugulased Jõestele pulma pidama. "Ma ei tea, kust see tuleb - just armas ei ole uus vennanaine mu meelest mitte," ütles Õuemaa Leena pärast laulatust õega isekeskes olles. "Aga ta on viimasel ajal siin nii palju vaeva näinud ja tööd teinud, et ma Ottot teda võtmast keelda ei tahtnud." "Ole vait, ja ära tee pattu oma jutuga," keelas väike Tammiku Miina kõike julgust kokku võttes. "Anu on hoolas ja töökas ja saab meie vanemate koha kuulsuse alal hoidma. Pealegi on ta hea südamega ja armastab meie venna lapsi. Ottol enesel saab ta need kuus õnnetuse-aastat kuhjaga heaks pöörama, kui Jumal elu annab, ja - võetud oleks ta ikka saanud, kui sa ka kümme korda oleksid keelamas käinud. Eks sa näinud, missuguse uhkusega Otto talle päris ise tanu pähe pani?... Kui õnnis ema kodu näha võiks, saaks ta südamest oma poja valimise üle rõõmustama; mina oma poolt tänasin Jumalat, kui kuulsin, et mu vend seekord targem oli olnud ja mitte jälle vilmani emanda võrku ei läinud." Kolm aastat hiljem. Jõestel, 30. lõikusekuul 188-. Armas Mari! Rutuga kirjutan Sulle paar riida, sest naabripeeremees, kes teie poole sõidab ja kirja kätte lubas tuua, on varsti minemas. Õieti pean vabandama, et nii kaua midagi pole kirjutanud, aga sa tead ju, kui inimese käsi liig hästi käib, läheb ta kergeste ülemeelseks ja jätab oma vanad sõbrad hooletusesse. Ega siis minagi võinud parem olla kui teisedki patused. Paraku, päris kurvastuseta ei ole ma küll ka kesk õnneaega jäänud. Just aasta eest pidime oma väikese armsa Maia kirikaeda ema kõrvale sängitama, sest ta algusest ju õrn loomus ei saanud ometi võitu vana ema matusepäeval juhtunud õnnetuma suplemise tagajärjega. Aga varsti peale seda tuli meie väike Otto, kes mu suuremaks rõõmuks valge peaga ja sinisilmaline on nagu ta isa. Nüüd ta kõnnib juba ja teeb agaraste kõnelemise-katseid, ja Sa peaksid nägema kui suure hoole ja armuga õde Elsa teda hoiab ja mängitab. Iseäranis armastab mu tütreke kalda veerel vana lõhmuse all istuda, mille juures ta, nagu muiste isagi, väiksele vennale lõpmata lugusid vestab, ehk see neist küll midagi ei tea. Ja mureta võin ma lapsed üksteise hoolde jätta ja oma talituste juurde minna, mis mind tõeste hommikust õhtuni jalul peavad. Isegi südi perenaine, ei saa Sa kahklema, kui ma Sulle kinnitan, et see alaline kiir ja talitus mitte vähem jagu mu õnnest pole, ehk ma küll enam nii sale pole kui kolme aasta eest. "Taga Pihkva talus nad vist toitsivad Sind läbi oherdihaugu," ütleb Otto tihti nokkides. Aga kui ma talle saleduse põhjusi ligemalt seletada tahan, kaitseb ta igakord kätega vastu ja ütleb naerdes. "Las’ olla, juba ma tean, ja perenaise põli ikka perenaise põli!"... viimati käisime T-s suurel väljanäitusel. Sel puhul astusime ka kord emand vilmani juurde sisse. Emand ei tunnud ega tunnud meid, kuna Elsa väga lõbus oli ja läikivail silmil jutustas, et ta talve läbi igal seltsiõhtul tantsinud ja ühegi loo ajal "istuma" polnud jäänud. Seal juures oli ta endine õitsev nägu hirmus kahvatanud ja ta ilusad sõstrasilmad nii sügavasse vajunud!... Otto kutsus teda maale meie juurde suvitama ja värsket õhku hingama, aga ema ei tahtnud sellest midagi kuulda. Koju jõudes leidsime Pihkva poolt külalised, Jüri oma noorikuga, eest. Ta oli jälle kodumaad vaatama tulnud ja mitte Jõestelt mööda minna tahtnud. Minul oli tuline heameel, et ta polnud viha pidama jäänud, ja kandsin lauale, mis iial head ja paremat majas leidsin. Söögi ajal panin tähele, et ta võrreldes kord oma noorikut, kord mind vaatles ja et ta pilk iga kord minu mustadelt juustelt nähtava armu ja uhkusega ta oma nooriku linavalge pea peale liibises ja sinna peatama jäi. Selle mineviku riisme pärast pole mul siis edaspidi enam muret. Aga et just külalistest räägin, siis tuleb mul meelde, miks Sulle kirjutama tõttasin. Sooviku perenaine rääkis, et su õde Liisu Sind pea omale ootavat. Sellepärast tahtsin Sulle nimetada, kui sa juba sinnamaale jõuad, siis näita hobusele piitsa ja sõida see maa ka veel edasi, mis meie kaugemal oleme... Taevakene, mis sahin ja pragin seal köögis kuulub! vist kihutab saunaeit nii rohkeste tuld alla, et leem välja tikub. Sa näed, aeg on mul kitsas, selle pärast ole hea ja tule vistist vaatama kui üleõnneline on Sinu Anu. Järelkiri: võta oma vanem poeg kaasa kui sa tuled, - vast me kaks saame tulevikus veel langudeks. Tervitades. A.
